Előszó az olvasóhoz

Minden emberbe belebújik néha az ördög. Van akibe többször is, van, aki annyira savanyú citrom, hogy még az ördög is kerüli. És van a Magduska. Az ördögnek bérlete van hozzá, olyan sűrűn találkoznak.

Társadalmi megítélése szerint Magduska szingli, de ő kifejezetten utálta ezeket a nagyzó külföldi jövevényszavakat, mert amit nem lehet magyar szóval elmondani, leírni, az nincs is, szokta volt mondogatni. Így aztán, ha a kérdésre került a sor, ő gondolkodás nélkül azonnal rávágta, hogy vénkisasszony. Mert a vénlány milyen rondán hangzik már. És igen, negyvenen felül, még most is és örökké Magduska. És ennek nyomós oka van.

Abban az időben, amikor a Magduska is született, még nem volt divat, hogy az Apuka is a szülőszobában rontja az oxigén koncentrációt, így Magdus Apus a folyosón várt a hírre, hogy akkor Jánoska, a nagyapja után, vagy Magdi, mert az szépen hangzik. Mert a vezetéknevükkel bizony megverte őket az ördög. Ördögh, így gh-val. De persze senki sincs, aki a h-t is ejtené. És Magdus Anyus hősiesen lihegett és pihegett 22 órán át, míg Apus bizony elszenderedett a folyosó padon, és álmában mindenki h-val ejette az Ördöghöt, és ettől nagyon boldog lett. Az édes álomból a nővérke ébresztette és gratulált a kislányhoz. Eközben a szülőszobán euforikus örömben feküdt Magdus Anyus, kezében a csecsemővel, és mielőtt elvitték volna a csecsemőosztályra, még megkérdezték: És, mi lesz a neve a kicsinek? A mérhetetlen mennyiségű, infúzión át a vérébe került és ott keringő oxitocin, valamint a felszabadult endorfin hatására Magdus Anyus csillogó szemekkel, és a kizárólag a csecsemők felé irányuló gügyörészó hanghordozással azt motyorogta: Magduska, kicsi Magduskája édesanyucikájának. Így akarva, akaratlan Magduskának lett anyakönyvezve: Ördögh Magduska. 

Életében legalább 3 évet szánt arra, hogy megváltoztathassa a nevét. Kiderült, hogy némi illetékbélyeg és engedély megváltás után gyakorlatilag bármilyen nevet választhat. Lett is nagy öröm. Aztán meg bánat. Mert kiderült 5000 forintot kell legombolnia csak az illetékbélyegért, és ez még csak a jéghegy csúcsa. Új iratok, személyi, útlevél, meg miegymás. És pont mindig akkor jutott eszébe az ügyintézés, mikor már elfogyott a havi szórópénze. Egy darabig próbálkozott APEH-os szellemben működni, vagyis, ő nem új nevet szeretne, csak a régit megrövidíteni. Ezzel az állam is sokat spórol, érvelt, hiszen minden nyomtatványon, iraton, szavazócédulán, annyival kevesebb karaktert, ergo annyival kevesebb festéket kell elhasználni, sőt – mutatott rá többször is – ezzel a környezetet is hatékonyan lehet védeni. A bürokrata gépezetet mégsem hatotta meg a briliánsan felállított érvrendszer. Így maradt Magduska. És most, túl a negyvenen már nem is foglalkozott vele. 

Minden ember életében vannak jó napok és rossz napok. Csak Magduska nem tudja, hogy mi is lenne elvileg a különbség a napok között. Hogy ez miért is van így? Nos erről szól ez a kis könyv. Magduska, született Ördögh Magduska teljesen mindennapi, és semmikép sem hétköznapi élete és kalandjai a lehetőségekkel sűrűn teleszőtt, ám kutyapiszokkal még sűrűbben telepített szép fővárosunkban.

Megjegyezni kívánom, hogy Magduska, bár létező személy is lehetne, kizárólag beteg agyam szüleménye. Bármilyen hasonlóság meglévő emberekkel, azok életével csupán a véletlen műve lenne? Hát meglátjuk....

A Nagytakarítás

Az ember mindennél jobban meg tudja utálni a nagytakarítást, ha senki nincs, akit rávehetne, hogy elvégezze helyette. Pláne, ha nincs is kiért takarítani, egyszerűen, csak legyen tisztaság, de az meg kit érdekel, ugye?! Magduska is így volt ezzel. Hetek óta, mit hetek, hónapok óta halasztgatja már, de most nincs mit tenni. A hűtő belülről már egészen úgy néz ki, mint egy tavaszi kiskert, a fürdőszobában a csapot tegnap óta nem lehet elzárni a rárakódott vízkőtől, a nappali közepén pedig szembetalálkozott egy igen népes bogárcsaláddal. Nincs mit tenni, másnap meg kell csinálni a melót. A lakást még eladni sem lehet így, egyszerűen muszáj kitakarítani.

Magduska rosszul kelt reggel. Nem tudta, hogy mi a baj, csak azt hogy valami nagyon nagy baj van. Aztán rájött: NAGYTAKARÍTÁS. Így, csupa nagybetűvel. Maga a tény, hogy eme műveletet nem lehet két évnél ritkábban elkövetni, annyira megrázta, hogy elfejtett cukrot és tejet tenni a kávéjába, így kénytelen volt a csapba kiönteni, mert gondolkodni sem bírt. Utólag belegondolva, lehet, hogy jobban jár, ha megfizet havonta egy takarítónőt, vagy esetleg három az egyben Nescafét tart otthon....

A dolgok egész jól haladtak. Kiderült, hogy a pöttyös, leopárdmintás klassz zokni fél párja nem tűnt el, csak valahogy a falikar búrája alá került. És az enyhe égésnyom is csak dobott rajta. Valamit, hogy igaza volt az ELMÜ-s ügyfélszolgálatisnak, hogy kiküldték a figyelmeztetést, de hát csak nem megy vissza megmondani, hogy bocsi, télleg nem vagytok........ hogy is mondta...... löttyedt seggű-multi-szarrágók, akik még egy rohadt levelet sem tudnak elküldeni.......... hááááááát, most már mindegy. A következő félórában is érték meglepetések és örömök. Mert micsoda öröm is viszontlátni a két éve eltűntnek vélt karkötőt, órát. És nézd, megvan a nagyi gyűrűje, hmmmmm, mindegy, a biztosítót nem hívjuk fel, jó kis hercehurca volt, mire kifizették, és még hamisan is vallott a rendőrségen. Ezek szerint. Pedig tényleg úgy nézett ki a lakás, mint ahová betörtek. Pedig csak a szokásos rendetlenség volt, de a gyűrű akkor sem volt a helyén. De azért érdekes, hogyan kerülhetett a felmosóvödörbe. És ezen elmorfondírozott egy darabig. És közben haladt. Meglepően jól és kitartóan. Igaz, néha átfutott az agyán, hogy rá kéne szoknia a cigire. Mert akkor a melóban is lehetne legálisan dumálni óránként vagy tíz percet. – Csak a fene se vesződik a tüdőbajjal – mondta, és tényleg így is gondolta. Szóval összeszedte a szanaszét heverő ruhadarabokat. Összeszedte és összekötözte a reklámújságokat, kidobálta a lépten-nyomon előkerülő szemetet, és úgy egyébként helyet keresett a dolgoknak. Nagyon meglepődött, hogy talált is. Már helyet. És kerekre nyílt a szeme, mikor rádöbbent, hogy ha a szennyes ruhát nem a szekrényre dobja, hanem a szennyes kosárba, akkor a polcon lesz hely a könyveknek. Mert könyvei voltak rendesen. Magduska élt-halt a jó krimiért. És mivel nem volt hová tenni a hetente megvett 2-3 kötetet, hát mindenütt volt belőlük. Még a vécén is. De ezt úgy döntött, nem szünteti meg, mert egész praktikus. És ami még jobb, az egyik üres polcot átvitte a vécébe. Hely van bőven, polgári lakás, a plafon olyan magasan van, hogy Magduskának szemüveget kellett felvenni, ha fel akart nézni, és már egészen rég rájött, hogy sok minden tárolható a vécében, ha kellően magasra teszi az ember. Teszem azt kiváló hely a tisztítószereknek, zacskóknak, pókoknak. Csak azt felejti el mindig Magduska, hogy egy létrát nem ártana venni. De az ötlet akkor is egészen kiváló, Magduskától meg egyszerűen emberfeletti.

Három óra megfeszített pakolásának eredménye egy másfél szobás, padlófűtéses kis lakás megtalálása.

Magdus leült és így gondolkozott: – Ritka események egyike ez. Most találtam egy másfélszobás lakást. Egész csinos. Lehet, hogy ha leszedném a függönyöket, és megpucolnám az ablakokat, kiderülne, hogy még kilátása is van. Nosza. – És nagy buzgalmában tényleg leszedte a függönyöket. A terv az volt, hogy az asztalra felrakja a széket, a székre rárakja a sámlit, és arra áll rá ő, mert akkor már tutira el fogja érni a karnist. És majdnem jó is lett. 2 cm. Ennyin múlt. És mivel a nagy pipiskedés közben megbillent a sámli, kénytelen volt a függönybe kapaszkodni, miközben átfutott az agyán: – Te jó Isten, csak rá ne essek a könyvekre! – Már esett is. Imáját meghallgatták odafönt, mert nem esett a könyvekre, igaz olyan nagyon nem is tudott volna, mert azok a másik, nappalinak berendezett szobában voltak. Cserébe ráesett a szellőztetés végett az ablak elé készített ágyneműre. És mivel olyan nagyon kapaszkodott, magával rántotta a függönyt is, ami csodával határos módon nem szakadt el, viszont az összes csipesz a függönnyel együtt a földön landolt.

Na, akkor holnap veszek egy létrát! – határozta el magát immár véglegesen Magduska.

Délben megszavazott magának egy óra pihenést. – Nem vagyok én takarító robot – dohogta – ez itt az én házam, és ha akarom, estig se lesz itt rend! – És hát teljességgel igaza volt. És mégsem. Mert a nagy munkában bizony megéhezett. Csodálkozott kicsit, hogy a reggeli kávé után kettőkor szokott megéhezni. – Biztos a szorgoskodásom miatt tört most rám hamarabb az éhség – gondolta, tökéletesen elfeledkezve a lefolyó és a kávé szomorú találkozásáról. Még utolsó megfeszített erejével kinyitotta a konyhaablakot, hogy kis levegő is járja át a lakást, majd az ebédkészítéshez kezdett.

Nem vagyok egy konyhatündér – és ez milyen igaz volt – de azért egy jó sült krumplit bármikor összedobok – szokta volt mondogatni a hasonszőrű barátnőinek. Ennek szellemében fagyasztója csordulásig volt tömve előre panírozott, ízesített, félkész ételekkel. Mötyögéim. Csak így hívta őket. Volt neki Pulyka mötyögéje, Sajtos-Sonkás, vagyis SASO mötyögéje, és persze a sima, de örök kedvenc a Laposhús mötyöge. Ennek külön neve volt: Mötyi. És most ott áll és gondolkozik. Mondhatjuk úgy is, hogy döntésképtelen. Ezért, hogy jobban kihasználja az időt – mert valamikor elküldték a munkahelyén valami TIME MANAGEMENT tréningre is, és azóta tele van ilyen hasznos ötletekkel – máris odatette az olajat melegedni. Pár perc gondolkodás után Mötyi mellett döntött, kivette hát a fagyasztóból, és nekiállt krumplit pucolni. Örök kérdés, mit süssön meg előbb? A krumplit? Tovább tart, mint a Mötyi, de hamar kihűl, és kihűlten még a kutya se eszi meg szívesen. Vagy a Mötyit? De akkor a Mötyi hűl ki, mire elkészül a krumpli. És ezen még gondolkodott egy darabig. Majd döntött. Eszi inkább a Mötyit hidegen, de a krumpli, az krumpli – többek között ezért sem vett még soha mirelit krumplit.

Fogta hát a jégszilánkokkal sűrűn díszített húst és a forró olaj felé fordult. És az ezután következő 35 másodperc örökre az emlékezetébe égett. Szó szerint. Ugyanis, ahogy a keze a forró olaj fölé ért, a feláramló meleg levegő hatására a mötyöge tetején kristállyá összefagyott vízcseppek közül egy, engedve a termodinamika örök törvényének, egyenletesen gyorsuló, egyenes vonalú pályán a forró olajba csöppent, ezzel a pokol lángcsóváját küldte fel a mötyöge felé, és borította lángtengerbe a túlforrósodott olajat, mint a sivatagi banditák a BP fúrótornyokat. Mint egy jól megtervezett lángkard, a tűz lepörkölte Magduska szépen burjánzó, de szabályos formába kényszerített, a forma alól minden szálával kitörni készülő szemöldökét, majd diszkrét melírt rajzolt barnásszőke hajába. És Magduska pánikolt. A döntést a másodperc törtrésze alatt hozta meg. És meglehetősen jól döntött önmagához képest. Mivel nem tudta, hogy hogyan kell égő olajat oltani, és félő volt, hogy a szél által kecsesen mozgatott függöny is azonnal lángra kap, hát fogta az egész lángoló poklot és kihajította az ablakon. Egy kecses áiiiiiiiiiiiiiiiiiiiiiiiiiááááááááááááá kiáltással kísérve. Aztán behúzta a nyakát és fülelt. Majd gondolkozni kezdett. Ilyen pánikhelyzet után ez nem egy egyszerű feladat, de hősünkbe nagy erőt öntött a tény, hogy a lakás még egyben van, és még a másnapra betervezett kozmetikust is le lehet mondani. Manapság minden fillér számít!

Kinézzek, vagy tegyek úgy, mintha mi se történt volna? – tette fel a kérdést magának, de persze feleslegesen. Tudta ő a választ. Nem úgy nevelték, hogy ne vállalná a tetteiért a következményeket. Ezért is lett APEH ellenőr. Oda csak ilyen lelkiismeretes embereket vesznek föl. Így nagy sóhaj után kinézett az ablakon. És kiverte a hideg veríték. A lángoló pokol ugyanis telibe kapta a szomszéd gethes, hónapok óta haldokló macskáját. Szegény állat még egy hangot sem tudott kiadni, azonnal kimúlt. Mondjuk nem csoda. Nem sok állat élné túl, ha tarkón találná egy harmadikról kidobott meteorit.

Hű, az anyám picsáját – mondta ki hangosan, amit az ilyen némberekről gondolt. – Kinyírtam a Kovács néni macskáját........ – Nyelt egy nagyot..... Nincs mit tenni. Le kell menni a Kovács nénihez, és tudatni kell vele a rossz hírt. De hogyan? Gondolkodni kezdett és eszébe jutott, hogy valahol azt olvasta, hogy az emberek hajlamosak a legfőbenjáróbb bűnt is könnyedén megbocsájtani, ha lekenyerezik őket valamivel, amit nagyon szeretnek. És ezzel most nagy szerencséje volt, mert a Kovács nénit már az összes környező boltból kitiltották, olyan szenvedélyesen szerette a csokoládét. Szenvedélye oly erős volt, hogy még a kasszáig sem bírt várni. Az utóbbi időben, már megfizetett két 11 éves kölköt, hogy 10% fejében hozzanak neki csokit, de még így is jelentős vágy élt benne. Na, akkor most beáldozzuk a doboz Pilóta kekszet és a kókuszos Tibit – gondolta nagy merészen Magdus.

Felvette a szebbik otthoni papucsát – azért szebbik, mert már egy éve nem látta, így nem volt mikor összekoszolnia – és leballagott a Kovács nénihez. Becsöngetett. Hallotta a csoszogó lépteket. Kinyílt az ajtó. A Tibit és a Pilótát jól láthatóan a mellkasához szorította, nagyot nyelt, és azt mondta:– Véletlenül kinyírtam a macskáját, baj?

Kovács néni erősen a mellkasra fókuszált, és recsegő hangon azt kérdezte:– Melyiket? A Cirmost, vagy a Füstöst?

Magduska becsukott szemmel emlékezett, milyen volt a serpenyő alól kilógó farok????– A Füstöst!– Rendben, csak adja ide a csokit, és mehet, nem haragszom. Csak hívja fel az állatorvost, és mondja meg neki, hogy nem viszem holnap elaltatni, mert elaludt MAGÁTÓL.

Magduska megkönnyebbülten lépkedett felfelé, és fél füllel elcsípte, hogy a Kovács néni átkiabál a nyitott ablakon a házmesterné férjének, hogy mikor takarítja már el a belső udvarról az a szürke macska tetemet, ami az éjjel került oda? A saját két macskáját sem meri kiengedni, mert azonnal odamennének. Így viszont kénytelen egész napra szobafogságra ítélni őket.............. És Magduska megállt. MI VAN??? Kinézett a lépcsőház ablakán. Az udvar közepén még kicsit égett a saját készítésű mini-meteorja, alóla kilátszott egy szürke macskafarok. És egy emelettel feljebb az ablakban ott ült két macska. Egy cirmos meg egy füstös.

Rászedett a vén csoroszlya – dühöngött – csak a csokit akarta........ Képes lett volna meghagyni engem abban a tudatban, hogy kinyírtam egy védtelen állatot! Na megállj, Kovács néni ezt még megkeserülöd!

Morcos hangulatban ment vissza a lakásba, és már semmi kedve nem volt főzni. Összedobott gyorsan egy szendvicset és hatalmas lendülettel vetette bele magát a munkába. Lemosta az ablakokat, az ablakkereteket, kimosta a függönyöket, fel- és kisuvickolt mindent. Este hatra készült el és hullafáradt lett. És boldog. Már el is felejtette, hogy a harmadikról milyen remek kilátás van a várra. Továbbá, hogy ez a lakás a legnaposabb az egész lépcsőházban, és hogy anno, milyen sok virágot akart mikor beköltözött.

Volt némi nehézség is közben, hiszen egyszer ráborult a szekrény, és egyszer majdnem kizuhant az ablakon, miközben a függönyt szedte le a nappaliban, de végül is mi ez egy meteoritos-macskakinyírós ebédhez képest, ugye?!

Ezentúl minden másképp lesz – határozta el. – Havonta egyszer kitakarítok. Kibontott hát egy üveg Heineken-t és lábát feltéve sörözni kezdett. Ekkor szólalt meg a telefon. Szabályosan a telefonasztalkán elhelyezve. Magduska anyukája volt.– Szia Anyu! Mi újság? – kérdezte.– Ja, édesem, nem fogod elhinni, micsoda szörnyű napom volt! – kezdett bele monológjába azonnal Magdus anyukája a vonal túlvégén. - Nem is tudom, mit csináljak! Tudod ÉDESEM – jól megnyomva az édesem szót – esküvőre megyünk holnap apáddal, igazán jöhetnél te is, az ilyen helyeken rengeteg facér férfi van, nem igaz, hogy nem találnánk neked valakit – és kezdte volna a szokásos mondókáját, de Magduska résen volt. Na meg fáradt is most ehhez, ezért gyorsan közbevágott.– A lényegre Anyuskám, ha kérhetem, a lényegre!– Szóval tudod, lesz holnap az esküvő, és én ma voltam az ilyenkor kötelező fodrász-kozmetikus-manikűrös háromszögben, hát egy vagyon, amit otthagy az ember, de egyszerűen muszáj, mert a múltkor is olyan megjegyzéseket tett rám Apád unokatestvére, hogy az már – és Magduska megint a szavába vágott. Ezerszer hallotta már ezt a sztorit, sőt, ott volt az eredeti eseménynél is, de most semmi humora nem volt végighallgatni, úgyhogy közbeszólt.– Anya, fáradt vagyok, nehéz napom volt, nem maradhatnánk a lényegnél?– Ja, szóval nem mondtam még? Beszakadt a körmöm. Most, mikor egy vagyont otthagytam, és felhívtam, és nem tud holnap fogadni, na mondjad, most mit csináljak???És Magduska válasz helyett csak annyit mondott:– Szia Anya! – és letette a telefont.

Magdus Anyuka döbbenten állt telefonnal a kezében. Huszonkét órát vajúdtam ezzel a gyerekkel, és ez a hála. Ha így folytatja, egyszer még kinyír valakit a modorával!

Bankban

Magduska a nappali közepén ült, és a látványban gyönyörködött. Szívét ismeretlen melegség járta át. Nem volt ő ehhez hozzászokva. A nagy melegségben hirtelen elhatározás született benne: karácsonyi ajándékot fog venni. Eddig is vett, persze. Anyának bonbont, Apának borotva krémet. És kész. Tény, nem volt az a kreatív lény. De gondolt szeretteire, és már ez is nagy szó.

De most valahogy felzubogott a vére, és érezte, hogy idén több van benne, mint egy bonbon és egy borotvakrém. A fátyolos ködön át felrémlett előtte egy keresztmintás harisnya és egy szép kalap.Villámgyorsan felöltözött (a pizsamát a takaró alá tette, az ágyat letakarta, a szennyest a szennyeskosárba dobta, és úgy egyébként is vigyázott a törékeny rendre).– Még van 4 napom a karácsonyig – mondta ki hangosan – megkeresem azt a harisnyát, meg a kalapot, még ha el is kell halasztanom egy revíziót. És ezt tényleg így is gondolta. Ha Anya és Apa hallotta volna őt ebben a pillanatban, menten mentőt hívnak, olyan hihetetlen volt ez az egész.

Gondolatban végigpörgette, hogy mit is kell ilyenkor csinálni. El kell menni valami tömött, emberekkel és árukkal telezsúfolt helyre, ahol gigászi küzdelemben meg kell kaparintani a kívánt árucikket. Aztán ki kell fizetni. Áhh. Ez gond. Mennyibe kerül manapság egy neccharisnya meg egy nemezkalap? Igazándiból azt sem tudta, hogy régen mennyibe került. Meg hogy lehet-e egyáltalán még ilyesmiket kapni? Valahol olvasta, hogy digitális világban élünk.......... lehet, hogy már ezek is csak digitálisban vannak? De persze el nem bírta képzelni, hogy az meg milyen lehet. Nincs más hátra, el kell indulni, de előbb pénzt kell szerezni. A nála lévő 1350 forint valószínűleg nem elég semmire sem. Szóval irány egy bankautomata.

Magduska nem szerette az utcai automatákat, mindig volt benne egy érzés, hogy ha onnan vesz ki pénzt, a következő sarkon biztosan kirabolja valaki. Attól meg nagyon félt. Így aztán lábai a legközelebbi bevásárlóközpontig vitték, ahol is már jelentős sor állt sorba az automata előtt. Kiváló, gondolta. Ha valaki itt áldozatot néz ki, az biztosan nem én leszek – gondolta, és tényleg mesteri szintre emelte a "pénzt villámgyorsan zsebre rakjuk" mozdulatot. Az egyik ügyfelétől tanulta, aki a negyedik revízió után beismerte, hogy kétszer ült már zsebmetszésért, és ha nem találnának semmi kifogásolni valót a bevallásban, akkor hajlandó megtanítani Magduskát a lényegre. Mert hiszen minden bűnöző pszichológus is egyben. És sikeresen felismerte Magduska kirabolnak-a-sarkon rettegését. Három alkalom. Ennyi kellett, és Magduska vérprofi lett. Még az oktatója sem tudta megmondani, hogy mikor, melyik zsebébe tette a pénzt. Azóta nem találkoztak, mindkettőjük nagy-nagy megelégedésére.

Magduska beállt hát a sorba, és a kisördög, az a fránya kisördög, már megint kopogott a mellkasán. – Mi lenne, ha meglökném az előttem állót, és én magam is eldobnám magam, mintha a mögöttem álló csinálta volna és aztán vádlón néznénk mindannyian rá? – És már rázta is a röhögés. Azért biztos, ami biztos, hátrasandított, hogy megnézze, ki is az a szerencsétlen, aki ilyen kellemetlen szituációt fog előidézni, és meglepetten konstatálta, hogy mögötte még vagy tíz ember áll. Húúúúúúú. Ettől kicsit elment a kedve. Előre is nézett, ott meg a legelöl álló, miután eltette a pénzt és a bankkártyát, egy újabb kártyát vett elő. Na ekkor döntött Magduska. Itt van a bank egy percre. Legalább megnézi azt is, hogy ki lettek-e már fizetve a közüzemi számlák. Nem volt mobilja, és nem kapott sms értesítéseket, általában a bankba sétált, és megkérdezte, hogy minden rendben van-e. Nem hitt a digitális kütyükben. Jobb szerette a hús-vér embereket. Különben is, azokkal lehet ordibálni. Eme lehetőség megint csak felvillanyozta, így már dupla jókedvvel állt ki a sorból és indult meg a bank felé. Elvégre ajándékot fog venni, és az is lehet, hogy kiabálni fog egy szerencsétlen ügyintézővel. Micsoda nap, micsoda nap!!!

Természetesen a bankban is hosszú sor állt, de ez cseppet sem zavarta. Míg türelmesen álldogált a felrajzolt vonal előtt, azon gondolkodott, fekete vagy testszínű legyen-e a harisnya, és hogy Apának melyik kalap fazon állna is jól. Az első mondatot így nem is hallotta, csak arra eszmélt, hogy körülötte mindenki a földön fekszik, és egy nagyon ronda ember (mint kiderült, símaszk volt rajta, ezért nézett ki rondának) közvetlenül Magduskának ordibál:– Mi van kisanyám, süket vagy? Azt mondtam a földre, te hülye picsa!Magduskában meghűlt a vér. Nem hitte el. Bankrablás. Budapesten. Most. Mikor ő is ott van. És közben elfelejtett a földre feküdni.– Kisanyám, ha olyan nagyon bátor vagy, akkor majd te fogsz nekünk segíteni! – ordított a rondábbik bankrabló.

Ahogy Magduska meg tudta ítélni, hárman voltak. A rondábbiknak fekete símaszkja volt, és Magduskát erősen emlékeztette egy néger énekesre, akit egyszer a tévében látott énekelni meg ugrabugrálni, és nagyon megijesztette feketesége. A második barna símaszkot viselt. A símaszk színe harmonizált az elkövető nadrágjával és bakancsával, mert azok is a barna egy-egy árnyalatát képviselték. És Magduska nagyon nagyra tudta értékelni, ha egy férfi adott a megjelenésére. A harmadik bankrabló nagyon nem tetszett neki. Úgy nevelték, hogy sohase vegyen fel sárga blúzhoz narancssárga nadrágot, vagy piros kardigánhoz rózsaszín kendőt. Ez a bankrabló viszont maga volt a megtestesült kakadu. Vagy inkább tukán. A cipője fekete volt, a nadrágja terepszínű, piros garbóhoz zöld kabátot vett és neki nem volt símaszkja, ellenben egy szakadt KÉK harisnyát húzott a fejére. Magduska iszonyodva gondolt arra, hogy lehet kék harisnyát is kapni. És van ember, aki meg is veszi! Hát hová süllyed már ez a világ!

Annyira elmerült ebben a szégyenteljes elkorcsosodott új világban, hogy észre sem vette, hogy egy fegyvernek látszó sötét tárgyat nyomnak az oldalához, és hozzá beszélnek. A Kakadu Tukán volt. És ordított!– Nem érted, te hülye picsa, azt mondtam, gyerünk előre az igazgatóhoz!– Rendeben uram, mindent megteszek, csak kérem vegye le a kabátját, vagy a harisnyáját, mert higgye el nekem, hogy nagyon előnytelen így a megjelenése.

Szegény bankrabló nem hitt a fülének, és azt gondolta, jobb ha megszabadítja szegény szerencsétlent a szenvedéstől, és most azonnal lelövi. Gyorsan társaira nézett egy gyors biztatás miatt, de egyikük sem nézett rá, el voltak foglalva a többi tússzal. Nem akarván vállalni egyedül egy középkorú, láthatóan jól szituált hölgy előre kitervelt, szándékos kinyírását, inkább lökdösni kezdte a széf felé.

Az igazgatót már odaráncigálták, és fegyverrel sakkban tartották. Kényszerítették, hogy adja át a széf kulcsát a Magduskának, akit csak mint NŐ aposztrofáltak.– Na, gyerünk, adja oda a kulcsot a nőnek! Mindenki azt szeretné, ha mi gyorsan és gond nélkül végeznénk itt. Ne akadályozzanak. Elvisszük, amire szükségünk van, és már itt sem leszünk. Higgyék el, nem bántunk senkit, nekünk csak a pénz kell!

És ezzel közelebb lökte Magduskát az igazgatóhoz. Az igazgató még bepróbálkozott az ilyenkor előírt és gondosan betanult mondattal, hogy a széfhez nem elég csak a kulcs, egyéb elektronikus védelemmel is el van látva, de a bankrablók körberöhögték. Régebb óta vannak ők a szakmában, semhogy egy ilyen süket dumát bevegyenek. Hónapok óta készülnek az akcióra. Teljesen frankó, hogy most csak a kulcs kell a széfhez, és kinyílik. És a kulcs most Magduska kezében volt.– Gyerünk kisanyám, csak nyisd ki, aztán a pénzt szépen pakold be ebbe a zsákba – vett elő egy nagy katonai hátizsákot a Kakadu Tukán. És jó erősen meglökte Magduskát, hogy kellő nyomatékot adjon erőszakmenetes szándékaiknak.

Magduska nagyot nyelt, és nem tudta mit is csináljon. Szerette volna a bankrablók tudomására hozni, hogy a lehető legrosszabb embert választották, és nem azért, mert fél, mert persze fél, hanem mert egyáltalán nincs jó viszonyban az ismeretlen kulcsokkal. Szerette volna elmesélni, hogy jelenlegi lakásához beköltözéskor 4 zárat és hozzá 20 db kulcsot vett, mert míg meg nem szokta, hetente beletört egy. És közben olyan baráti viszonyba került a kerületi illetékes lakatossal, hogy egyszer még vacsorázni is meghívták, igaz nem ment el, de cserébe átnézte az adóbevallását, és adott némi tanácsot is. És mivel úgy nevelték, hogy tudassa, ha egy feladatra alkalmatlan és merjen segítséget kérni, hát belekezdett:– Én igazán nem szeretném elrontani a hetek óta remekül eltervezett bankrablásukat, de nem hiszem, hogy.......... – és nem jutott tovább, mert egy akkora sallert kapott a rosszarcú bankrablótól, hogy azt hitte megsüketült, és már soha többé nem kell emberi kapcsolatokkal bíbelődnie. 

Mint kiderült, csak a füle csengett. De az nagyon. És meg is volt döbbenve. Az ő köreiben nem szokás középkorú hölgyeket felpofozni. Még szerelem hevében sem. Még bankrablás kellős közepén sem. Ennyi tartás már igazán lehetne egy férfiban. Így ha egy csipetnyi segítőkészség volt is eddig benne, hát az most már megszűnt. És helyébe a dac lépett. Ha harc, hát legyen harc. Otthon is, amikor nagyon nem figyelt oda, akár két kulcsot is beletört a zárba.

Fogta a kulcsot, lendületesen bevágta a zárba, majd tekert rajta egy nagyot. És nem történt semmi. Megnyugodott. Azért annyira nem volt bátor, hogy szembeszálljon egy ilyen rosszarcú, rosszul öltözött brigáddal. Ami tőle telt, megtette, a többi már a hivatásos szervek dolga lesz.– Gyerünk kisanyám, tekerd el a kart és nyisd ki a széfet! – morrant rá a Rosszarcú.

Magduska most már beletörődve sorsába megpróbálta eltekerni, de nem ment. Biztos a kulcs nem fordult még el rendesen a zárban, ezért megfogta a kulcsot és teljes erőből tekert rajta még egyet. A reccsenést nem tudni, ki hallotta. Magduska minden bizonnyal, és az Igazgató is, mert jelentőségteljesen Magduskára nézett. A bankrablók viszont úgy tűnt, nem fogták fel a hang jelentőségét, mert nem reagáltak semmit. Magduska nyelt egy nagyot, és rákezdte:– Én mondtam, hogy nem olyan jó ötlet nekem adni a kulcsot, de nem akartak rám hallgatni, pedig az elmúlt pár év alatt már baráti kapcsolatba kerültem a kerületi lakatossal, pedig nem vagyok az a nagy barátkozó, és még ő is megmondhatja maguknak, hogy nem olyan jó ötlet nekem kulcsot adni, mert az én kezembe a kulcs nem való...... – és még mondta volna tovább, de ekkorra már kapcsolt a Kakadu Tukán is.– Miről zagyvál maga?! Mit csinált maga idióta?! – és a többiek is erősen nézték őket, és valahogy kezdett világosan látszani, hogy a hetek óta felállított remek kis tervbe egy Magduska csúszott.– Véletlenül kinyírtam a zárat – suttogta alig hallható hangon Magduska.– Micsoda? – üvöltözött vele a Rosszarcú. – Beletörte a széfbe a kulcsot!!!! Maga elcseszett kretén, hogy a picsába lehet beletörni a széfbe a kulcsot?!

Magduska úgy gondolta, hogy szerényen nem is mond semmit. Most mit magyarázza, hogy ő ezen már több, mint negyven éve tréningel, és a szülei nappalijában van egy bekeretezett kép, róla és az első kulcsról, amit a zárba tört. És még nem volt 2 éves sem. Ezek nem értenék. Biztosan nem.

Ekkor felhangzott a rendőrségi sziréna. Majd a hangosbeszélőn egy morcosnak szánt, de kellően gethesnek hangzó férfihang közölte, hogy megérkezett a rendőrség és mindenki őrizze meg a nyugalmát. Pedig akkorra hol volt az már!

A két bankrabló felváltva üvöltött Magduskával, míg a harmadik társuk a többi túszt tartotta sakkban. És akkor felismerve a helyzet kilátástalanságát, a Kakadu Tukán megkérdezte az Igazgatót:– Mennyi idő alatt tudná egy lakatos megjavítani ezt a zárat?– Nos, ez egy speciális, 3 köbméteres, egyedi széf. Kizárólag ebbe az épületbe tervezték és készítették Belgiumban. A helyi lakatos ezzel nem boldogul. Ehhez a gyártótól kell szakembert hívni. Le kell levelezni, az utat meg kell szervezni, ha minden összejön azonnal, nem tart tovább három-négy napnál.– Három-négy nap????? Itt nincs három-négy nap. Fél óra, ennyit kapnak!– De mire tisztelt uram? Én magam közgazdász vagyok MBA diplomával, én nem értek a zárakhoz!Akkor a Kakadu Tukán Magduskához fordult:– Maga, maga rontotta el, maga is fogja megjavítani!– Jó – vágta rá azonnal Magduska – kérek tíz kiló dinamitot és egy kézikönyvet a bombakészítésről.

Kakadu Tukán akkora pofont adott újra Magduskának, hogy meglazult szájában egy tömés, és eldőlt, mint egy liszteszsák. Ezzel egy időben a rendőrség is közölte, hogy a probléma megoldása végett beszélni kellene, az Igazgató pedig kezét tördelve hangoztatta, hogy felesleges a hölggyel ilyen brutálisan bánni, amikor biztosan nem szándékosan történt, ami történt.

A jól öltözött bekiáltott az ajtón:– Mi az büdös franc tart ilyen sokáig?! Már Kerepestarcsánál kéne járnunk – és mielőtt közölhette volna a további program pontokat, a Rosszarcú közbeszólt.– Ez a hülye picsa beletörte a zárba a kulcsot – majd ezzel egy időben erősen izzadni kezdett.

A jól öltözött egy darabig bamba arccal bámult, majd az ajtóhoz ment és felemelt kézzel kisétált a rendőrök közé. Társai döbbenten nézték, majd belátták, hogy itt tényleg nincs mit tenni. És követték példamutató magatartását.

Később Magduskát kihallgatták, és rendőri jutalomban részesítették higgadt viselkedéséért és a bravúrért, mivel megmentette a bankot és a többi túszt. Magduska ebből nem érzékelt semmit. Ha kérdezték, hogy mit szeretne, csak annyit mondott:– Egy szép neccharisnyát és egy kalapot.

A rendőrök a stresszhelyzetet követő sokkos állapotnak tudták be, pedig Magduska a színtiszta igazat mondta. Tényleg erre vágyott a legjobban. Na meg a számlaegyenlegére. Meg is kapta, sőt az Igazgató felajánlotta, hogy elengedik a havi számlavezetési díját egy éven át, jutalmul az elszenvedett pofonokért. És Magduskának már ezért megérte az egész.

A Bogár

Álmosító reggel volt. Magduskának fogalma sem volt, hogy miért ébredt fel. Munkanap van és a vekker csörgött, vagy hétvége, és csak valami nesz volt? Na jó, ha felébresztette, akkor nyilván nem nesz, de zaj. Megpróbált koncentrálni. Igen nehezére esett. Gondolatban végigfutotta, hogy hallott-e óracsörgést, és a válasz az lett, hogy nem. Ergo, hétvége van. Akkor jó, most semmi kedve nem volt felkelni. Ekkor döbbenetes dolog történt. Megmozdult a takaró, pedig Magduska mozdulatlanul feküdt. Megdermedt. Nyelt egy nagyot. Fejét nagyon lassan, milliméterről millimétere fordította a takarómozgató felé. És közben félt. Rettenetesen félt. Istenem, ki van az ágyamban???? Egyenlőre ez az egy probléma izgatta, az ennél nagyobb problémák még nem érték el az ingerküszöbét.

Nem akart kihívóan viselkedni, ezért csak addig fordította fejét, míg ki tudta venni az idegen körvonalát. Háttal feküdt neki, és nyilvánvalóan kevés volt kettejüknek Magduska egyszemélyes takarója, ezért volt hát a mozgatás.

Amennyire lehetett, Magduska megnyugtatta magát. Oké, ez egy ember. Láthatóan férfi, és ezen a ponton még a korábbinál is nagyobb nyugalom járta át. Nem gondolt semmit a MÁS emberekkel kapcsolatban. Tőle azt szeretett mindenki, akit csak akart. Tüntetni sem tüntetett senki ellen és mellett soha. – Minek? – kérdezgette. – Az én véleményem őket biztosan nem fogja megváltoztatni. – Mondhatnánk úgy is, hogy toleráns volt. Egészen addig a pontig, míg saját maga nem került a kérdés középpontjába. Hívő katolikusnak nevelték, bár enélkül is azt gondolta, hogy egy nő egy férfi mellett lehet igazán boldog. Más kérdés, hogy ő még ilyen férfival nem találkozott.– Most viszont itt van ez a kellemes méretű hát. Egész kellemes. De. – És ez a de rettenetesen megrémítette Magduskát. Hogy a pritymákba került ide?!!!

Nagyon ravasz módon azt találta ki, hogy óvatosan kioson a fürdőszobába, felöltözik, majd teljes harci díszben fogja kérdőre vonni a Kellemes Férfi Hátat. Nagyon lassan kidugta a lábát a takaró alól, és azonnal elképedt. Nem volt rajta a pizsamanadrágja. Borzasztó rossz érzéssel emelte fel a takarót, és kevés kellett, hogy ne kapjon azonnal infarktust. EGYÁLTALÁN nem volt rajta pizsama. A teljes pőre valóságában feküdt ott. Nyelt egy nagyot és a Kellemes Férfi Hát felőli takarórészt is megemelte. És bennszorult a levegő. A Kellemes Férfi Hát is meztelen volt. Páni félelem öntötte el. – Ki a fene ez? Mit csináltam én vele meztelenül? Miért fekszik az ágyamban? És egyáltalán, hogy került ide??? … – és alig merte bevallani, hogy arra is gondolt, hogy csak egy picit legyen szebb az Ördögnél. És most konkrétan az apukájára gondolt. Így, "h" nélkül. Ettől még jobban elszégyellte magát. Mert az apukája elég jóvágásúnak volt mondható, de Magduska már sokszor feltette magában a kérdést, vajon mit látott benne anno Anya? Ezektől a vad gondolatoktól még mélyebb pánikba esett, és vadul gondolkozott. A legeslegfontosabb kérdést még magában sem merte feltenni: – Hogy hívják??? – Mert a meztelen férfinál csak egy név nélküli férfi lehet ijesztőbb.

Tényleg, de tényleg nagyon óvatosan kiosont a fürdőszobába, és mivel egyenletes légzést hallott, biztos volt benne, hogy az Idegen Férfi nem ébredt fel. Letusolt – nem tudta, hogy kell-e, vagy nem, de APEH ellenőrként mindig a biztosra ment. Aztán szépen felöltözött. A tükör előtt megállt kicsit. Szemlélődött. Nem rossz a látvány. És igen, miért is ne találhatná ezt egy felnőtt, egészséges férfi vonzónak. És az egész gondolatmenet nagyon vidámmá tette, és mire kiért a konyhába, már el is felejtette a korábbi pánikot. Jókedvűen nekiállt kávét főzni. Míg a kávéra várt, a gyönyörű tiszta ablakon keresztül a Mátyás Templom tornyán megcsillanó reggeli napfényben gyönyörködött. Közben kávé illata terjengett a levegőben. Szürrealisztikus volt. A kávé lefőtt. Bögréért nyúlt.– Csodálatos szép reggelt Magduska! – Magduska sikoltott egyet és a földhöz csapta a bögrét. Lassan, nagyon lassan megfordult. Még mindig nagyon szürrealisztikus volt minden. Egy meztelen, elfogadható kinézetű férfi állt vele szemben. Magduska nagyon halkan, szájmozgás nélkül suttogta:– Istenem, szebb, mint az Ördögh – és most a "h"-t is odasuttogta. Cserébe nem tudta, hogy mit is kellene hangosan mondani, így csak biccentett. Azt gondolta ezt lehet kedves biccentésnek, hivatalos állásfoglalásnak és barátságos bocsánat kérésnek is venni. Ez már igazán csak a férfin múlik.– Nagyon szép ez a reggel. Az éjjel fel sem tűnt, hogy innen látni a Mátyás Templomot – kezdett barátságos beszélgetésbe az Idegen.– Igen, valóban. – Most mi a fene lesz, villogott vadul Magduska szeme az Idegen férfi ruhái és az ajtó között. Majd rájött. Lehet, az Idegen nem is tudja, hol a fürdőszoba. Ezért barátságosnak szánt hangon azt mondta:– A fürdőszobában az ajtó háta mögött van tiszta törölköző – és közben az jutott eszébe, hogy tényleg ott van? Vagy netán átpakolta valahová máshová a nagytakarítás folyamán???– Köszönöm, megyek is, csak megnézem, hogy van az én kis Bogaram – fordult az idegen az ablak felé. Épp csak kinézett rajta, Magduska meg megkönnyebbült, hogy nem róla van szó, és máris a fürdőszoba felé ment.

Magduska, hogy leplezze mérhetetlen zavarát, úgy döntött készít valami reggelit. Nagyon igyekezett. A kávé már megvolt. Szeletelt fel kenyeret, tányérra készített felvágottat és vajat. Megterített két személyre. Majd megállt és kevés kellett, hogy el ne sírja magát. Ebben a házban, még sohasem terített meg két személyre. 

Éppen az asztalra tette az evőeszközöket, amikor egy megtermett csótány vonult át az asztalon. Magduska őrült haragra gerjedt. Épp most próbál egy férfinak imponálni, egy rohadt csótány nem fogja elrontani a napot, és egy lendületes papucscsapással agyonvágta a bogarat. Óvatosan egy darab újságpapírra lökdöste, majd egy kecses mozdulattal kidobta az ablakon.– Így ni! – mondta elégedetten. – Még ha feltámadsz sem okozol itt nekem galibát!

És ekkor elsápadt. Mit is mondott az idegen az előbb? Megnézi a kis BOGARÁT?????????

Fejét a tenyerébe hajtotta, és egy új álom hullott darabjaira. Ki hallott már olyan tartós kapcsolatról, ami úgy kezdődik, hogy az egyik fél agyoncsapja a másik kedvenc háziállatát. Ehhez már csak az kellene, hogy a lépcsőházban meghallja a Kovács néni sztoriját a kinyuvasztott macskáról, és kész. Férfi ide többé nem teszi be a lábát.– Mit tegyek, Istenem, mit tegyek – mondogatta kétségbeesetten. És persze azonnal tudta a választ. Az ő köreiben nem szokás nem vállalni egy tettért a következményeket. Így aztán kihúzott derékkal, egyenesen ült a székben várva a Férfit, hogy közölje vele a rossz hírt. Hát jó sokáig kellett várnia. Eközben végigpróbálta a mondatokat. Nem merte bevetni a Kovács néninél alkalmazott módszert, mert egyrészről fogalma sem volt, hogy mi a férfi gyengéje, másodszor meg, ami gyengeségben biztos volt, azt meg nem merte megtenni. Ahhoz túl prűd volt.

Hát várt. Összeszorított ajkakkal, mint Jeanne D'Arc az ütközet előtt. Aztán rájött, hogy egy kis bűnbánat lehet, hogy jobban mutatna, így igyekezett önmagához képest a legbűnbánóbb arcot elővennie. Ehhez nem is kellett más, csak arra gondolnia, mikor 15 évesen egy csapat barátjával együtt halkan felosontak egy üres lakásba, és Magdus kezébe adták a kulcsot, aki szokás szerint beletörte a zárba. Na, akkor ilyen szép arcot vágott, mikor közölte a többiekkel, hogy buli lefújva, keresni kell egy lakatost. 

A kellemes Idegen végül előkerült. Rossz érzéssel nézte, ahogy Magduska az asztalnál ül. Nem hívták, de azért ő is az asztalhoz ült. Magduska mély levegőt vett, és belekezdett:– Beszélnünk kell..A férfi szavába vágott:– Tudom Magduska, és örök bocsánatáért esedezem, nem volt hozzánk méltó a tegnap este, de magányosak vagyunk mind a ketten. Tudom, hogy Ön talpig Nő. És tudom, hogy soha nem követett volna el ilyesmit, ha én, tökéletesen elítélhető módon, nem használom ki sebezhetőségét, amit a bankrablás okozta sokk hagyott hátra.– Én nem, én igazán nem – vágott közbe Magduska, de a férfit nem lehetett leállítani.– Bennünk annyi a közös! Csak észre kell venni. Én még soha, senkivel nem tudtam egyhuzamban olyan sokat beszélgetni, mint ahogy Magácskával tegnap este. És maga oly csodálatos nekem, hogy még most se tudom azt mondani, hogy Te, pedig a tegnap éjszaka után, a mai divat szerint már így lenne szokás.– Én igazán nem – akarta átvenni a szót Magduska, de a férfi egyszerűen nem hagyta.– Magduska, tudom, hogy az erkölcs ellen vétettem nagyon-nagyot tegnap, de azért tettem, mert fellángolt bennem az igaz szerelem.– ELÉÉÉÉG! – kiáltott közbe Magduska. – Nehéz helyzetben vagyok. Kezdjük azzal, hogy tényleg beszélnünk kell, de én még a nevét sem tudom.– Hogyhogy nem? – döbbent meg az Idegen Férfi – hiszen jó sokat beszélgettünk az éjjel, és folyamatosan a nevemen szólított. Egyébként Ede vagyok. Erős Ede.

És ezzel beugrott az egész előző éjszaka. Azért jött, hogy átadja a Bank gratuláló levelét és az igazolást, hogy nem fogják levonni a számlavezetési díjat a számlájáról. És a férfi, azaz Ede, csodálattal beszélt arról, milyen nagy bátorság volt ez egy gyenge nőtől. És egyik mondat a másikat követte, és tényleg annyi volt bennük a közös. És Magduska már mindenre emlékezett. És annál is szomorúbb lett, mint annak előtte. Épp csak talált egy igazi társat, és most el fogja veszíteni.

Összeszorította öklét, nagyot nyelt és megszólalt:– Kedves Ede, nagyon, higgye el, hidd el – váltott tegezésre, valami rejtélyes oknál fogva – hogy nagyon, de nagyon sajnálom, de amíg a fürdőszobában volt, vagyis voltál véletlenül kinyírtam a bogaradat. Iszonyúan sajnálom, és megértem, ha ezek után távozni akar, akarsz.

Hát megmondta. Kész, akkor most feláll és távozik, gondolta Magduska, de Ede nem mozdult.– Ne haragudj kérlek, nem értem.– Ööööööööö – lepődött meg Magduska, mit nem lehet ezen érteni. Felmászott az asztalra, én meg nem gondolkoztam és lecsaptam, és ami még rosszabb, kidobtam az ablakon. – És mikor mindezt kimondta majdnem elsírta magát.

A férfi hátradőlt, hunyorított, majd rázni kezdte a nevetés.

Sokkot kapott, gondolta Magduska, most mit csináljak?

Ede még röhögött egy darabig, de nem bírt megszólalni, felállt és Magduskát kedvesen az ablakhoz vezette.– Igen, itt dobtam ki – kezdte Magduska, de Ede nem engedte befejezni a mondatot. Kimutatott az ablakon.– Látod, ott két Ford között parkolok az én kis Bogarammal.

Magduska kinézett az ablakon, és tényleg. Két Ford között ott parkolt egy ezüst színű matuzsálemi korú VW Bogár. És Magduska körül megfordult a világ.– Akkor nem nyírtam ki? – suttogta egy kapcsolat reményével Magduska.– De igen – mondta dörgedelmesen Ede – de nem az én Bogaramat.

És végre megölelték egymást. És Magduska érezte, hogy húsz éve várt már erre az ölelésre.

Bevásárlás

Volt már szerelmes. Persze, hogy volt. Elvégre, akivel ez nem történik meg negyvenéves korára, azzal tényleg valami nagy baj van. Magduskával nem volt.

Az oviban Szabó Pistikével volt állandóan párban, és ha valaki közéjük mert állni, annak annyi volt. Általánosban a Kis Palival olyan erős volt a szerelem, hogy Pali minden nap megrángatta a Magduska copfját, Magduska pedig a szerelem hevében jól bokán rúgta. Hosszú kapcsolat volt. Hetedik év végére Magduska haját tövig vágták a szülei, Pali meg 3 hónapig gipszben járt. Innen is látszik, hogy Magduska tud szívből és igazán szeretni.

Az Edéért most teljes lánggal égett. Mondjuk a kis égőn. Ebben a korban már óvatosan kap lángra az ember. Pláne, ha Ördögh. Így miután tisztázódott a bogár kérdés, és kellemesen megreggeliztek, melynek során ismét kiderült, hogy igenis van olyan, hogy két ember egymásnak rendeltetett, tapinthatóvá vált a kérdés: Hogyan tovább?

Magduska szerette volna húzni az időt, ezért egy ravasz csellel azt mondta:– Ede, tudom, hogy ez a reggeli csapnivaló volt, estére összedobok valami egyszerűt, ha volna esetleg kedve...- Örömmel! - vágott közbe a fellelkesült Ede.– Nos, akkor gondolom, este 6 mindkettőnknek megfelel....– Boldogan!

Ezzel a végszóval Magduska az ajtóhoz kísérte Edét. Majd bezárta az ajtót. És nekikezdett:- Tiszta hülye vagy!!!!! Idióta! Ökör! Méretes barom!!! - és még folytatta saját gyalázását. A gond az volt, hogy a mötyögén kívül máshoz nem nagyon értett. Egy férfit 15 év házasság után, szerda este lehet laposhússal várni, de első közös vacsorára tökéletesen alkalmatlan.

Magduska gondolkodóba esett. És nem véletlenül volt 3 szekrényre való könyve. Majd keresek valami egyszerű receptet, gondolta. Más nő is ezt csinálja. És most meglepő módon szimpatizált a más nőkkel. Három órát töltött a könyvei között és szomorúan konstatálta, hogy egyetlen szakácskönyve sincs, ellenben az egyik krimiben remek leírás szerepel egy mérgezett vacsoráról.– Na, akkor megfőzöm ezt, csak majd nem teszek bele sztrichnint.- mondta ki hangosan is, hogy a falon mászó pók egyetértését is elérje.– Akkor lássuk a receptet. - Na ezzel már volt egy kis gond, mivel tökéletesen elítélhető módon a könyv szerzője átugrott néhány, az étel elkészítéséhez igenis nélkülözhetetlen részletet. Mint például a hozzávalók felsorolása. De azért Magduska száját összeszorítva, jegyzetfüzetével a kezében kereste ki a legominózusabb részletet.

„..... a hagymára rádobta a gombát. Ízes gombákat választott, hogy jókedvűen egye majd meg férje. Tett bele rókagombát, kucsmagombát és csíkokra szelt laskagombát. Mikor a gomba már jó volt, rádobta a húst, bőven megfűszerezte. A borsból kicsit többet is rakott, mert nem volt biztos benne, hogy a sztrichnin íztelen..........., majd mikor már megpuhult a hús, felöntötte tejszínnel és friss tárkony vágott bele..... tálalás előtt az egészet a tésztára borította”

No akkor, kezdte a jegyzetelést Magduska:– Kell hagyma. Vajon mennyi? Meg gomba, az hál' istennek elég pontosan szerepel – sorolta a póknak.– Meg hús. A fene egye meg! Milyen hússal mérgezte meg ez a némber az urát?!........... meg só, az biztos kell, fűszerek, meg bors, tejszín, tárkony. Ez biztos valami borféle – gondolta, mivel sokszor olvasta már, hogy egynémely ételbe bort öntenek főzés közben.

És felvidult. Lám, lám, nem is olyan nehéz ez a főzés. Kiment a konyhába, hogy megnézze, milyen fűszerei vannak. Beköltözéskor nagy lelkesedésében mindenfélével feltöltötte a konyhát, de a mötyöge és sült krumpli nem sok fűszerezést igényel, így gyakorlatilag nem is használt semmit. Egy percre átfutott rajta a gondolat, hogy felhívja Anyut, de aztán ettől kiverte a jeges veríték, és ünnepélyesen megesküdött magának, hogy jó darabig nem avatja be szüleit az Ede és a főzés titkába. Sőt, inkább a telefont se fogja felvenni egy pár napig, úgyis csak a szülei hívják itthon.– Az ördög sohasem alszik – és itt most az Anyukájára gondolt. A szekrényben nem volt használható fűszer, pontosabban aminek még jó lett volna a szavatossága. Ezért pontosította a részleteket. A lista így nézett ki: hagyma, gomba, bors, hús, tejszín, tárkony és valami tészta.– Irány a Tesco – kiáltotta lelkesen, majd maga is megdöbbent, hogy ez az ő száján jött ki. A Tesco-t eddig, mint szitokszót használta. Aztán csak megvonta a vállát, ilyen kis apróságokon most nem fog tökörészni, itt egy komplett méreg nélküli vacsorát kell megfőzni, és ehhez a legjobb hely a bevásárlásra, a Tesco.

Felöltözött és nekiindult. Hamar odaért. Tömeg volt. Hát persze, három nap és itt a karácsony, jutott eszébe. És eközben azonnal beugrott, hogy harisnya és kalap. De fogalma sem volt, hogy ez most mi is.

Kosarát tolva, dudorászva ment a tömegben. A zöldségeknél olyan sokan voltak, hogy a kosarat a sor elején hagyta, úgy kereste meg a hagymát és a gombákat. Megtalálta, lemérte, és dudorászva a kosarába tette. Fel sem tűnt, hogy a kosárra egy fekete női táska van akasztva, és már van benne 2 liter tej meg egy kenyér. Boldogan haladt a következő célja felé: fűszerek. Itt sem volt kevesebb ember, ezért most is a sor elején hagyta a kosarat. Kicsit tovább tartott a nézelődés, mint eredetileg gondolta, mert itt kiderült, hogy a tárkony nem bor, hanem fűszer, és lehet is kapni szárítva. És ha már ez a felfedezés megvolt, végigolvasgatta a címkéket, hátha érni még meglepetés. A sáfrányról eddig azt hitte cipőkellék, erre most itt van kis üvegben. Jó tíz percet szöszölt a polcok között, és a tárkony címkéjét olvasgatva ért ki a kosarához. Csak beledobálta a fűszereket és máris ment lelkesen tovább. Apróság volt csupán, igazán nem figyelhet az ember mindenre, hogy ezen a kosáron egy kék hátizsák volt felakasztva, és még gyakorlatilag üres volt, egy AutoBild magazint leszámítva. 

Magduskának nagyon jó kedve volt. Lám, lám, milyen üdítő is tud lenni egy bevásárlás. A hangosbemondó életre kelt:– Kérjük azt a kedves vásárlónkat, aki véletlenül nem a saját kosarát tolja, legyen kedves visszamenni a zöldséges részlegre! Köszönjük!– Micsoda emberek vannak, az ész megáll – dohogott magában Magduska. És közben lelkesen vásárolt tovább. A legkritikusabb részhez ért. Húst kell venni. Megállt, és gondolkozott, mi is legyen a helyes taktika. Hozzá volt szokva az ilyen taktikai egy percekhez, rendszeresen alkalmazta a revíziók során. Majd döntött. Mosolyogva odalépett a hentespulthoz, és csevegő hangnemben mondta a hentesnek:– Milyen szép húst tudna adni a kínálatból a tejszínes-gombás-tárkonyos vacsorámhoz, kedves Uram? Én nem tudok dönteni, minden olyan jól néz ki!– Nos, ha csirkemellet visz, az gyenge, finom ételt ad, de egy jó borjú isteni tud lenni, bár nem mindenki szereti a borjút. Tudok még ajánlani – mondta volna tovább készséggel a hentes, de Magduska közbevágott.– Oh, a csirkemell tökéletesen megfelel. Két személyre legyen kedves kimérni – mondta jelentőségteljesen és kicsit csábosan. Persze ez nem nagyon ment neki. Sokkal inkább tűnt részegnek, mint csábosnak. A hentes kicsit furcsán nézett, de kimérte a húst.

Magduska megfordult, laza mozdulattal a kosárba dobta a szerzeményt, majd kecsesen tovalibbent. Hárman néztek utána döbbenten: a hentes, a kosár valódi tulajdonosa és a sorban következő vevő. A hentes a telefonért nyúlt. Közben a hangosbemondó megismételte a korábbi bejelentését, de a zöldséges helyett, most a fűszer és ételízesítők területet jelölve meg.– Micsoda emberek vannak – jegyezte meg megint Magduska.

Elhaladt a fehérnemű részleg előtt, ahol bevillant a harisnya szó, de nem tudta, hogy miért is. Viszont meglátott egy gyönyörű, fehér alapon, fekete virágmintás, diszkrét hálóinget és úgy döntött, megveszi. Nem az éjszakában rejlő lehetőségekre gondolt, hanem, hogy épp itt az ideje, hogy ne pizsamába aludjon, mint egy kisgyerek.

Útja a műszaki osztály mellett vitte el, és legnagyobb megdöbbenésére a kiállított összes tévén a Joshi Barat ment. Felháborító, gondolta. Nem igaz, hogy nem lehet igényes műsorokat adni. Elhatározásra jutott. Odament a legközelebbi készülékhez és addig nyomogatta a P jelű gombot, míg a Nóta Tv-hez nem ért.– Így – mondta nagy elégedetten – kultúrát ide!

Azt már sajnos nem vette észre, hogy sikerült azt az egyetlen tv-t átállítania, amire a műszaki osztály majdnem összes tévéje rá volt kötve. Boldog arccal sétált ki a sorok közül, meglódította a bevásárlókosarat és a pénztár felé fordult. Egy szőrös férfikéz fogta meg a vállát.– Asszonyom, mégis mit képzel?! Ellopja más kosarát? - mordult rá a biztonsági őr, akit a hentes riasztott.

Magduska ekkor nézett bele úgy tényleg a kosárba, és meglepetten látta, hogy egy 6 éves forma fiú vigyorog rá. A fiú a szülei felé fordulva ordította:– Anya, a néni most elrabolt?

Magduskát a biztonsági irodába kísérték, ahol heves sírógörcs közepette elmondta, hogy ő csak egy sztrichninmentes vacsorához szeretne bevásárolni, amivel csak tovább rontott a helyzetén. Már rendőrt akartak hívni, mikor megjelent a biztonsági szolgálat vezetője, aki véletlenül a bankban is ott volt. Sikerült így az egészet a poszttraumatikus sokknak betudni. Emberek közé már nem engedték be, így az egyik biztonsági őr szedegette össze helyette a dolgokat, és még fizetnie sem kellett. Ajándék, de idén már ne jöjjön, kérték.

Hazaérve vacsorakészítéshez látott. A hagymát odaégette, a gombát rosszkor tette bele, és teljesen elsózta. Igazándiból, ahhoz, hogy jó legyen csak a sztrichnin hiányzott, de az nagyon. Fél hatkor az asztalra csapott és azt mondta:– Én ezt így nem csinálom! Ha kellek neki, így is kellek neki! - azzal fogta és felhívta a sarki étteremet és vacsorát rendelt két személyre. Bort is hozzanak – jutott eszébe idejében, hogy a nagy felfedezések közben, miszerint a tárkony nem bor, azt el is felejtett vetetni az őrséggel.

Boldogan várta Edét a megbeszélt időben. Ami a mai napból kihozható volt, azt ő megtette. A többi már csak Edén múlik.

Szürke hétköznapok

Mámorító volt a hétvége együtt, és döbbenetes, hogy olyan gyorsan elszállt.– Einsteinnek igaza volt – elmélkedett Magduska Edének vacsora közben – a tér és az idő relatív. Mert mindegy, hogy melyikünknél töltöttük volna el a hétvégét, de nem mindegy, hogy az egészet, vagy csak egy napot.

És Ede csak helyeselni tudott. Felmerült a gondolat, hogy tizenöt év után először jelentsenek mindketten beteget Hétfőn, és ne menjenek dolgozni. Egyrészt ez hihető lehetett volna a mai H1N1-es időkben, de kb. egy perc édes tervezgetés után rájöttek, hogy egyikük sem tudna hazudni, és bizony rosszul éreznék magukat. Öt perc után még abban is megállapodtak, hogy nem fogják egymást hívogatni napközben, hiszen – mutatott rá Magduska:– Hogy tudjak súlyos bírságot kiszabni egy elrontott tizedesvessző miatt, ha közben akármikor felhívhatsz? Hogy legyek kemény, de mégis igazságosan bírságoló, ha közben boldog vagyok?

És Ede teljes mértékben egyetértett, hiszen osztályvezetőként naponta utasított el hitelkérelmeket és személyi kölcsönöket. Azt tényleg nem lehet boldog emberként megtenni.– Hogy is nézne ki, ha nagy boldogságomban engedélyeznék 70%-os fedezettel, 20 évre felveendő kölcsönt, ha a kölcsönkérő pont olyan korú, mint Te Magduska? Nem tudnám megtagadni, miattad nem!

És ebbe Magduska belepirult. Így hát, ha nehéz szívvel is, de elváltak útjaik, hogy a kemény hivatalnoksorsot beteljesíthessék, és epedve várják a hétvégét.– Gondolj bele Magduska, mintha újra kollégisták lennénk, és a Péntek esti buszon láthatnánk egymást megint.......... Hát nem lenne csodás?

És megegyeztek, hogy de, csodás lenne, így Ede megígérte, hogy Péntek este 17:10-kor a Ferenciek Terén fogja várni Magduskát a 7-es busz megállójában. És majd együtt elmennek a Móricz Zsigmond körtérig. És onnan gyalogolni fognak. Kézen fogva. És ez maga lesz a fitneszprogramba oltott szerelem.

Borongós volt a hétfő reggel. A kollégák semmi változást nem vettek észre Magduska viselkedésében. Megrótt 2 Bt-t, megbírságolt egy egyéni vállalkozót és egy Kft-t, és pótbevallásra adott haladékot egy Zrt-nek. Szóval olyan átlagos nap volt. Hazafelé zötyögve a 18-as villamoson Magduska elhatározta, hogy felhozza a pincéből a tévét, és főzőműsort fog nézni, hogy ellesse a szakácsok legféltettebb, de 24 órában sugárzott titkait a Paprika Tv-n.

Így miután hazaért és átöltözött – a hivatalba szigorúan fehér blúz, fekete szoknya, fekete harisnya egyenruhában járt – helyet csinált a nappaliban a tévének. Még arra is kiterjedt a figyelme, hogy hosszabbítót tegyen a tévé leendő helyére, mert konnektor persze csak egy helyen volt a szobában, a sarokban. De senki nem tesz tévét a sarokba. Legalábbis a Magduska köreiben.

A pincében már jó poros volt a tévé. Kicsit letörölgette, és a fogást próbálgatta rajta. Nem volt egy nagy darab, és végül is ide is egyedül hozta le, igaz csak a kaputól, mert a tévé beköltözése óta itt lakott a pincében. Átfogta, és egy nagy hóóóóóó-rukkkkkkkkal megemelte. Nehéz volt, de kibírhatóan.

Az első emeletig nem is volt semmi baj, de aztán a lépcsőfordulóban feltűnt a Kovács néni. A szemek összevillantak. Kovács néni gyors pillantással felmérte, hogy dudorodik-e négyszögletű csomag bárhol a Magduskán, és mivel nem, hát nem is ajánlotta fel segítségét. Így okoskodott: ha Magduska maga kéri a segítséget, akkor biztosan lesz csoki, ha kedvesen maga ajánlkozik, akkor fityisz, azért csak egy köszönöm jár.

Magduska azon gondolkozott, hogy kérjen-e segítséget a vén csoroszlyától, de mikor meglátta a kutató tekintetet, azonnal tudta, hogy több tábla csoki nélkül nem úszná meg, úgyhogy összeszorított szájjal cipekedett tovább. Kovács néni szemöldök felvonva utat adott.– Na sebaj, majd csak csurran-cseppen valami – dörmögte az orra alá, és hosszan nézett a szuszogó, tévét cipelő szomszédja után.

Magduska kínkeservesen felért. Már rettenetesen fájt a háta, a karja, és egyáltalán el nem tudta képzelni, hogy hogyan épülhet ekkora ház lift nélkül. Szólni fog a következő lakógyűlésen, határozta el magát.

A tévét nagy szuszogások és nyögések közepette letette a bejárati ajtó elé, és a kulcsokat kereste a zsebében. Mióta 3 lakást kiraboltak a házban, mindenkinek szokása lett az ajtókat alaposan kulcsra zárni még akkor is, ha teszem azt a szemetet viszik le.

A tragédia valamikor ekkor történt, bár Magduska utólag nem tudta Edének érhetően elmagyarázni, hogy hogyan is.

Az egyik pillanatban Magduska nagy nehezen felemelte a tévét, a második pillanatban a Kovács néni macskája a lábához dörgölődzött, ettől Magduska úgy megijedt, hogy a tévét teljes erőből elhajította, át a korláton, le a szédítő 6 méteres mélységbe, telibe találva Kovács néni összes virágát, és ami a legrosszabb, a virágok tövében lustálkodó másik macskáját.– Hű, az anyám picsáját – mondta magára immár másodszor egy héten belül – kinyírtam a Kovács néni virágait, és lehet, hogy a macskáját is!

Ebben ugyanis nem volt teljesen biztos.– Láttam én már karón varjút, meg Kovács néninél csokit – mondta nagy bölcsen – itt most nagyon okosnak kell lenni.

Igen ám, de hogyan? A tévé akkorát szólt, mint egy kisebb detonáció, a darabjai szerteszét, és szemtanúk tudják majd egybehangzóan állítani, hogy Magduska egy perccel korábban egy tévét cipelt fel, és szándékosan elzárkózott a segítségkéréstől. Pedig lett volna kitől kérni. Biztosan nem lett volna sok az egy tábla csoki a három kaspó vizipálma és egy egerésző házimacska életéért cserébe.– Jól van, csak semmi pánik! Megoldjuk. Amíg itt nincs kulcs, gond se lesz! – döntötte el a kérdést Magduska. – Először is felfegyverkezünk!

A konyhába ment és elővette a különleges ünnepi alkalmakra tartogatott, díszdobozos Merci csokiját, és a tavaly mikulásra kapott Hivatali Mikuláscsomagból a még megmaradt Sport és Twix szeletet. Ütközetre kész! – kiáltotta harciasan, majd jól elszégyellte magát. Az a szerencsétlen pára igazán nem tehet arról, hogy olyan rossz helyen volt. Bár az is az igazsághoz tartozik, hogy ha Füstös nincs ott, akkor a tévé sem szaltózik.

Lement a Kovács néni ajtaja elé. Meglepő módon a néni nem volt az ajtó közlében. Ezen a Magduska megdöbbent. Egy magára valamit is adó Kovács néninek egy ilyen detonáció után a konyhaablakban kellene állnia. Vagy a bejárati ajtó kémlelőnyílásában. Minimum.– Csak nem kapott a néni sokkot a történtek miatt? – váltott aggódóra Magduska.

Jó erősen rátenyerelt a csengőre, és elhatározta, ha egy percen belül a néni nem nyitja ki az ajtót, akkor rátöri. Igaz, nem tudta hogyan, de megteszi.– Nehogy már a néni lelke is rajtam száradjon! - lett egyre harciasabb.

Az ajtónál nem mozdult semmi. Magduska elhatározásra jutott. A filmekben általában vállal szoktak nekifutni az ajtónak. Ez neki is menni fog. Hátralépett a korlátig, összekulcsolta a két kezét, bal oldalát előrébb nyomta és elkezdett lendületesen menni. Ebben a pillanatban kinyílt az ajtó, és Kovács néni nagy morcogva kiszólt:– Már a vécén sem hagyják nyugton az embert, ki a fene hangoskodik ennyire? Nem fér a bőrébe?

Magduska majdnem fellökte az idős hölgyet, de még idejében megállt. Aztán csak állt és nézték egymást. Kovács néni felvonta szemöldökét. Majd összehúzott szemmel azt mondta:– Maga valami rosszban sántikál, Ördöghi nőszemély!

És tényleg. Elvégre váll-támadó állásban, elszánt arccal nem szokás csak úgy álldogálni. Pláne nem a Kovács néni ajtaja előtt. Ott kizárólag a lakók magánélete volt a téma. Szigorúan suttogva, de alaposan kitárgyalva és kizárólag szűk körben. Már úgy értendő, hogy a Kovács néni és a Házmesterné jelenlétében. Ez egy olyan zárt körű program.– Khhmm – kezdte frappánsan Magduska a mondanivalót – történt egy kis baleset. Igazán sajnálom, de a Füstös a lábamnak dörgölődzött miközben a tévét emeltem fel, így ijedtemben áthajítottam a korláton.– Nem érdekel, nem fizetem ki a tévéjét, vigyázzon jobban. Szegény állat erről nem tehet! – támadott azonnal Kovács néni.– Valóban, az én hibám volt. És elnézést a rendetlenségért, ami most itt az Ön folyosóján lett emiatt.

Kovács néni csak ekkor nézett szét a folyosón. Döbbenten mérte fel a pusztítást.– A virágaim, a gyönyörű virágaim! – csapta össze a kezét – 15 éve itt teleltetem őket, még a drága jó uram vette a kaspójukat a Fény utcai piacon, és erre maga összetörte! Istenem de örülök, hogy az én drága jó Lajosom ezt a csapást már nem érte meg. Biztosan agyvérzést kapott volna, ha meglátja, hogy a kínszenvedéssel elcipelt kaspókat Maga úri jókedvében széttörte!

Magduskának nem volt kedve veszekedésbe sodródni. Tudta, hogy a drága jó Lajos egy szót se szólt volna, mert a beköltözésekor megtudott pletykák szerint boldogan viselte a papucsot, csak ne veszekedjenek vele. És piacra is nagy boldogan ment, mert addig sem kellett otthon lenni. És a kaspók csak egy jó ürügy lett volna hetekig a piacokat járni, egyedül. Megfelelő kaspók után kutatva. De ezzel most nem akart foglalkozni. Jóval nagyobb gondja volt.– Igen Kovács néni, igaza van. És nagyon sajnálom!Kovács néni meghökkent. Mi a fene, ez nem akar balhézni! No nézd csak, csoki áll a házhoz? És sandán Magduskára nézett.– Mondja ami a szívét nyomja, ne kerteljen, hallja!És akkor Magduska elmagyarázta:– Amikor a tévé lezuhant és porrá zúzta a virágait, attól tartok, maga alá temette a Cirmost is. Nagyon sajnálom!– Ha azt akarja mondani, hogy megint kinyírta véletlenül egy macskámat, és baj-e, megetetem egy macskakonzervvel! – gurult méregbe Kovács néni.

Magduska tehetetlenül állt. De hát ez az igazság! Most akkor mit csináljon? Azt azért mégsem mondhatja, hogy nem véletlenül volt. És sajnálni is rettenetesen sajnálja. Így aztán nem mondott semmit, csak szótlanul várt.

Kovács néni nagy mérgesen elkiáltotta magát:– Ciiiiiiiii-ci-ci-ci-cicc! Cirmos, Füstös, gyertek cicuskáim! Cicicicccc! - és közben összehúzott szemöldökkel nézte Magduskát.

Magduska nagyot nyelt, és jó erősen megmarkolta zsebében a Sport szeletet. Mondják, erőt ad. Hát kellett is, mert nagy nyávogás közepette előjött a két macska. Magdusa nem hitt a szemének. Az ördög macskái ezek – és most nem a saját családjára gondolt.

Kovács néni fenyegetően felemelte aszott ujját:– Jól figyeljen ide! Ha még egyszer olyan történettel mer nekem előállni, hogy valamelyik macskámnak akár a szőrét is meggörbítette, Isten engem úgy segítsen, hogy nagyon meg fogja bánni! Én már egy férjet eltemettem, elbánok én magával is könnyedén! És nehogy azt gondolja, hogy a zsebből kidudorodó 15 grammos Sportszelet majd jobb belátásra bír, mert az eléggé esetleges nálam! És most adja ide a csokit, és többet ne lássam! – azzal kinyújtotta tenyerét.

Mit volt mit tenni, a csokit oda kellett adni, ha már ilyen röntgenszeme van az öregasszonynak. A csoki birtokában Kovács néni visszavonult lakásába, és jó hangosan becsapta maga mögött az ajtót. Még halkan hallatszott, ahogy azt mondja:– Hát ez a nő azt hiszi, hogy mindent el lehet intézni pár csokival???? Szégyen! Ide egy egész raklap se volna elég, akkora a sztressz!– Na persze – dohogott Magduska – vérszemet kaptál, mi?!

De ezzel még nem zárta le a történetet. Meg kell tudnia, hogy miféle macskát zúzott porrá az 55 centis Philips-szel. Nagyon kelletlenül, hiszen ez nem egy finom lelkű nőnek való látvány, elkezdte megkeresni a tetemet.

Felsikoltott, mikor meglelte. Még jobban, mikor rájött, hogy azért egy kis vérnek lenni kéne itt valahol. De nem volt. Csak egy tetem. Elindult felfelé, hogy szemeteszsákot és seprűt, lapátot hozzon elő, de még idejében elcsípte, amint Kovács néni az ablakon át tárgyalja az eseményeket a házmesternével:– Ez a némber egyszerűen kibírhatatlan. Nem is értem, hogy engedhettük beköltözni! Nekem már akkor gyanús volt! A múlt héten meteoritot dobott a közös udvarra, most meg egy tévét a drága jó Lajosom kedvenc macskájára, amit tudod, még a Lajosom tömetett ki a Lovarda melletti iparossal. Kitettem szellőzni, erre nem rádobja a tévét az a némber? És van képe azt gondolni, hogy ezt egy Sport szelettel el lehet intézni!– Ugyan, ne legyél ilyen szigorú – szólt vissza a Házmesterné – lehet, hogy az csak neki kellett a tornához, elvégre azért Sportszelet, nem?– Már hogy mondhatsz ilyet, Irmus? – kérdezte döbbenten a Kovács néni. Rendszeresen felháborodott azon, milyen keveset tudnak az emberek a csokoládéról.– A Sportszelet nem azért Sportszelet, hogy azzal sportolj, hanem.......

De az okfejtést már nem várta meg Magduska. Felment a takarítóeszközökért és rendet rakott. Takarítás közben ráébredt, hogy milyen veszélyes dolog is a főzés és a családi élet, ezért elhatározta, hogy keres egy igazi főzőiskolát és beiratkozik.

Kalandra, izgalmakra és szerelemre vágyott.– Elég volt a szürke hétköznapokból! – mondta. És milyen igaza volt!

A tragédia

Amennyire csak lehetett igyekeztek Magduska szülei előtt titokban tartani a kapcsolatukat, ám az ötödik napon, mikor Magduska több, mint fél órán át beszélt telefonon, vagyis pontosabban hallgatta telefonon az Anyukáját, és ez alatt az Edének még pisszenni sem volt szabad, Edénél betelt a pohár.– Magduska, én már sok mindent megéltem, de az, hogy a wc-re sem mehetek el, mert az Anyukáddal beszélsz telefonon, és nehogy meghallja, az azért nonszensz! Elég erős a szerelmünk, biztosan nem okoznak nekünk kárt egy kis csipkelődéssel!

Magduska nem volt benne biztos, hogy Ede kibírná az Ördögh barlangjában akár tíz percig is, de végülis az Apa is kibírja Anyát. Talán csak a nők nem jönnek ki jól egymással. Így aztán egy nagy sóhaj után beleegyezett, hogy összehozza őket.

A terepet azonban kellően elő kell készíteni – okoskodott teljesen jogosan.

Ehhez első lépésként tisztázta szüleivel a karácsonyi vacsora előzetes tervét. Már régen bevett szokásuk volt, hogy 23-án és 24-én is együtt vacsoráztak, cserébe legközelebb csak újév harmadnapján tudakolták egymás hogylétét. Ez a remekül működő protokoll még azokból az időkből származott, mikor a Magduska új éve jobban kezdődött az egyetemi barátaival, mint a szüleivel. És ez azóta így maradt. Magduska úgy okoskodott, hogy a legjobb megoldás, ha 23-án mutatja be Edét, és ha jól sül el a dolog, akkor 24-én is együtt ehetnek, ha nem, akkor megy egyedül, és újévig megússza a kínos szülő – gyerek beszélgetéseket. Nagy valószínűséggel Magduska volt az egyetlen negyvenet betöltött nő a földön, aki szülői engedéllyel mert csak barátkozni.

Szülei kitörő örömmel fogadták a hírt, miszerint nem egyedül érkezne, és azonnal taktikai tanácskozást kezdtek a menü és diszkrét szórakozás témakörben. Magduska volt olyan naiv, hogy nem látta át, hová is tart a beszélgetés:– Természetesen drágám, a Te barátod szívesen látott vendégünk, akármilyen SZŰK családi rendezvényünk is van – kezdte Magdus Anyus – csak egy pár apróságot pontosítsunk, hogy nehogy zavarba hozzuk a Barátodat.– Persze Anyu – váltott azonnal készségesre Magduska.– Allergiás-e valamilyen ételre? – ezzel valójában azt kérdezte, milyen régi a kapcsolat.– Hááááááát, azt hiszem nem – bizonytalankodott Magduska.– Mit szeret jobban, a sört vagy a bort? Apád azt vesz többet, amit szeret. – ravasz a kérdés még Magdus Anyustól is, hiszen ez megint több dologról rántja le a leplet. Egy fiatal általában sört választ, egy érettebb, komolyabb férfi, bort. És a boron belül is vannak a fröccsösök és a komoly, ízléssel borivók. Na ők a Magdus Anyus által lányának kiválasztott célszemélyek.– Legyen bor – válaszolta Anyai szívének nagy megnyugvást hozva Magduska.– Ásványvízzel?– Inkább tisztán.

Magdus Anyussal madarat lehetett fogatni. De örömét még nem árulta el.– Jól van Gyermekem, akkor elkészítjük a szokásos karácsonyi menünket, és Apád majd hoz valami jó bort. Desszertet?– Ne fáraszd magad Anya, tökéletesen megfelel a szokásos gesztenyepüré.

Miután a legfontosabbakat megbeszélték, már csak egy dolog maradt hátra. A házasságuk első évétől Magdus Apus egy szál rózsával köszöntötte vacsora előtt a feleségét, később pedig már a lányát is. Szerény, de hatásos gyógyír volt ez az odakozmált halászlé, felhólyagosodott ujj és megégett hekk okozta lelki sebekre.– Jó az neked Gyermekem ha, mikor Apád megy a virágért, felvesz Benneteket és akkor nem kell idáig a hidegben sétálnotok.

Magduska lelkesen beleegyezett. Édesapja jóval kellemesebb társaság, ha nincs a felesége a közelben. Jó is lesz Edének, ha hamarabb ismeri meg Aput, mint Anyut. – vidult fel Magduska.

Így abban maradtak, hogy 23-án délután háromkor Magdus Apukája felveszi Magdust otthon, és a Barátot meg felveszik a Mammutnál, mert házasságuk elmúlt 46 éve alatt Magdus Apus mindig a Fény utcai piacnál vette meg a virágot. Az utóbbi években már a virágosnál, de a helyszín nem változott. És szerencsére Edének is útba esik a Mammut.

Felvirradt a nagy nap. Magduska délelőtt megvette a harisnyát és a Kalapot. Nagyon boldog volt, mert szuper ajándékokkal fogja meglepni a szüleit, és még az Ede is a család tagjává avanzsálódik.– Mikor lesz már délután! –hajtotta volna rohanón az időt.

De az idő nem akart rohanni. Magduska már 14:10-kor menetkész állapotban várta Apukáját az ablakban. Kis késéssel futott be az Ördögh. És jó mérgesen.– Már megint vacakol ez a csotrogány. Tényleg vennünk kell egy új autót. – dohogott Magduskának.

A teljes igazsághoz hozzátartozik, hogy a húsz éves kettes Golfjukat Apus semmi pénzért nem adta volna el. Nem csináltak azóta szép és jó autót, mondogatta mindenkinek. És ezt teljesen komolyan így gondolta.

Beültek. Apus elfordította az önindítóban a kulcsot, és nem történt semmi. Még három próbálkozás és semmi.– Az ördög verje meg – mérgelődött Apus – be kell tolni. Ülj át lányom a kormányhoz, én meg betolom.

Magduska tudta mit kell tennie, nem ez volt az első este, hogy ő ült a kormánynál, mikor az autót betolták. Az ő baráti köreiben már diákkorában is nagy divat volt lerobbant Skodát, Golfot vagy Kispolszkit venni. És azokat rendszeresen be kellett tolni.

Kicsit azért megrettent, hiszen volt már vagy tíz éve, hogy autót vezetett, de eszébe jutott, hogy azt tartják, az autóvezetés olyan, mint a biciklizés. Nem lehet elfelejteni.

Magdus tehát a kormánynál. Egy rövid szakasz alatt, kellő pillanatban adva Magdusnak utasítást, hogy sebességbe tenni és fel a kuplungot, be is indult az autó. Apus beugrott a már mozgó autóba, pedig Magduska terve az volt, hogy félreáll járó motorral és helyet cserélnek, de Apus megelőzte:– Vezess csak nyugodtan Lányom, biztos vágysz rá, hiszen nincs saját autód.

Hát az igazság az, hogy Magduska jobban vágyott egy fegyelmi eljárásra, mint a karácsonyi csúcsforgalomban vezetésre, de az ember nem mond ellent az Apukájának, pláne, ha azt szeretné, hogy az kellően összebarátkozzék frissen megismert barátjával. Úgyhogy a kormányt erősen megmarkolva koncentrált a forgalomra.

A körúton lépésben haladt a forgalom és látható volt, a legtöbb autó a Mammut parkolójába próbál bejutni.– Esélytelenek – közölte lenézően Apus. – Nem tudják, hogy merre kell menni!

Könnyű volt persze bölcsnek lennie, negyven éve ide járt már ezen a napon. Átirányította Magduskát egy közeli kis utcába, majd egy U betűt leírva a bevásárlóközpont háta mögé kerültek.

Dupla szerencséjük volt. Egy autó épp kiállt egy helyről, és Ede is látótávolságon belül volt, sőt felismerte Magduskát, és elindult feléjük.

A vezetés nélkül eltöltött tíz év ekkor döntött úgy, hogy megbosszulja magát. A szerelem és a félelem – hogy mit fog szólni Apus az Edéhez – mezsgyéjén egyensúlyozva nem maradt kellő figyelem a parkolásra, így Magduska teljes lendülettel nekiment az előtte parkoló autónak. Hatalmasat csattant, és az autó nekinyomódott az előtte parkoló autónak, és így szép sorban, mint a billiárdasztalon, Magduska összesen négy autót tört össze.– Ha ezt szeretted volna, akkor szép volt, de ha nem, akkor szeretném tudni, hogy mit csinálsz? – tette fel higgadtan a kérdést Apus.

Magduska nem válaszolt, nem érdekelte Apus, azon aggódott, mit fog szólni az Ede. És az Ede arcáról nem sok jót lehetett leolvasni.

Magduska gyorsan kiszállt.– Jaj Istenem, nem is tudom hogy történhetett – kezdett bele, de Ede egy mozdulattal belefojtotta a szót.

Az először összetört autó alá mutatott hangtalanul. Magduska odanézett, és felsikoltott. Egy emberi láb látszott ki az autó kereke alól.

Ede mentőt hívott, egy járókelő meg a rendőröket, Magduka pedig a kezét tördelve mondogatta:– Istenem, istenem, véletlenül kinyírtam egy embert!!!! Véletlen volt, én nem akartam! Én nem akartam, véletlenül nyírtam ki, Istenem!

A rendőrök kiérkeztek és percek alatt megbilincselték Magduskát, és az őrszobára vitték. A helyszínelők megkezdték a munkát és a szemtanúk begyűjtését.

Ede és Magdus Apus szó nélkül, döbbenten álltak egymás mellett.– Az Ördögh vagyok – mutatkozott be Apus.– Örvendek, Erős Ede. Illetve bocsánat. Most azonnal nem örvendek. Istenem, csinálnunk kell valamit! A Magduska, a Magduska!!!!– Igaza van Ede, azonnal intézkednünk kell!

A kihallgatás

Magduska remegve ült a rendőrautóban. Nem tudta, hogy mi lesz most. Kényszeresen ismételgette magában: Véletlen volt, én nem akartam, Istenem! Istenem, véletlen volt, Istenem! Jaj jaj, én nem akartam, jaj nem! Aztán eszébe jutott, hogy az ima mindig segít és erőt ad, ezért elmondott egy Mi Atyánk-ot és egy Szűz Máriát. Mikor elmondta, kinézett a rendőrautóból. Meglepetten látta, hogy bár nem tudja, hogy hová tartanak, nem jutottak még messze, mert a dugó, az minden irányba dugó.

Háromszor mondta el a, Véletlen volt! kezdetű mantráját és aztán még háromszor a Mi Atyánkat és a Szűz Máriát, mire a kerületi rendőrkapitányságra értek.

Bevezették az előtérbe, ahol hivatalosan közölték vele, hogy jönni fog egy tiszt, aki kihallgatja. Valamint kérték, hogy a nála lévő értéktárgyakat és úgy egyébként a zsebeinek tartalmát tegye az asztalra, jegyzőkönyvezéshez. Majd ha kiengedik, visszakapja, mondták, és ez egy iciri-piciri reménnyel töltötte el, hogy talán van innen kiút is.

Bevezették egy szobába, ahol egy asztalon és pár széken kívül nem volt más berendezési tárgy. Magduska megrémült. Jó sok filmben látta már, hogy a rendőrök magnóra veszik a vallomást, aztán az ügyvéd napokat tölt azzal, hogy azt a vallomást érvénytelennek tekintsék. Elvesztette időérzékét, és nem tudta mióta ül már ott, de gyanúsan régóta.

A valóságban két óra telt el, mire a kihallgató tiszt a szobába lépett. Illedelmesen bemutatkozott:– Kis János tizedes vagyok, én kaptam meg az ügyet. Tudnia kell, eddig a pontig Önt gondatlanságból elkövetett emberöléssel vádolták, ám az eltelt időben jelentkezett Tanú...

Magduskában rózsabokor nyílt a boldogságtól (Az Ede, az Ede, az Ede megment engem!!! Tudja, hogy véletlen volt, Ő tudja, Ede megment, és Ede Szeret!)– ... helyesebben tanúk vallomása alapján....

Ketten? Ki az a kettő – esett gondolkodóba Magduska – Jaj, hát az Apus, persze. Apus Edével megment, már mehetek is – és röpdösni tudott volna örömében. Pedig nem kellett volna.– .... megállapítható volt, és ezt próbálja most a helyszínen tartózkodó nyomrögzítő egység bizonyítani, hogy Ön az Áldozatot ismerte, haragban volt vele, így mikor Őt meglátta, szándékosan okozott jelentős anyagi kárt négy autóban, hogy így leplezze a szándékos emberölést. A tanúvallomását jegyzőkönvbe vesszük. 

Magduska alatt megfordult a világ. A föld letért nap körüli pályájáról, és mint a Jupiter mellékbolygója kezdett új életet. – Ede, Ede, hol vagy? – suttogta kétségeesetten.– Ki az az Ede, a Tettestársa?– Nem, ő a barátom – és lesütötte a szemét – éppen a szüleimhez indultunk volna, hogy bemutassam …– Akkor nem olyan régi barátság. Hagyjuk is, kezdjük a legelején. A tanúvallomások alapján megállapítható, hogy a Áldozat többször megfordult a lakása környékén. Tagadja?– Igen és határozottan. Fogalmam sincs, hogy ki az áldozat.– Tagadja, hogy felismerve haragosát, szándékosan adott akkora gázt, hogy négy autóban kárt tett, és egy autót rálökött az Áldozatra?– Én nem, én igazán nem – esett teljesen kétségbe Magduska. – Istenem mi lesz, Istenem – fohászkodott magában.– Ne hazudjon, és ne rontsa tovább a helyzetét. Ketten is vannak, akik szavahihetően előadták, hogy Ön, mikor meglátta haragosát, kaján vigyorra – ugye így mondták, fordult a jegyzőkönyvvezetőhöz a tizedes – szóval kaján vigyorra húzta a száját, majd megmarkolta a kormányt, és hatalmas gázt adott. Majd nevetett a tettén.

Ekkora hazugság hallatán Magduska szóhoz sem jutott. Mi történik vele, és miért? – ismételgette magában összetörten.– Jobb lesz, ha beismeri. Haller Ödönné és özvegy Kovács Lajosné pontosan, egybehangzóan és érthetően mondták el a történteket többször is. Megbízható szemtanúk.

Magduskában megfagyott a vér. A Házmesterné és Kovács néni??? Mit keresnek Ők itt?? És mit tanúsítanak? Ellene? Miért?? Száguldottak gondolatai, majd egyszer csak beszélni kezdett:– A Házmesterné meg a Kovács néni haragszanak rám, mert kinyírtam a macskákat, de aztán mégsem, és a Kovács néninek kevés volt a csoki, ezért haragszik rám, már egy macskakonzervvel is fejbe akart vágni. És én tényleg nem csináltam semmit, mert a tévé sem az én hibám, hanem a macska miatt volt, és macska miatt nyírtam ki véletlenül a kitömött macskát is. A másik macska nem az én hibám, már döglött volt, mikor rádobtam az égő edényt a harmadikról....

A tizedes hátradőlt a széken és elégedetten mondta a jegyzőkönyvvezetőnek:– Ugye minden szót leírtál?Majd Magduskához fordult:– Ha jól értettem most bevallotta négy macska szándékos meggyilkolását és egy idős asszony zsarolását. És még csodálkozik, hogy nem volt elég a csoki. Csoda, hogy a hölgy nem jelentette fel azonnal. És milyen szerencse, hogy Magán tartotta a szemét, így most tudjuk, hogy az Áldozatot többször is látta a házuk környékén. No, akkor most kezdjük még egyszer a legelejéről. De most meséljen nekem erről a – a jegyzőkönyvbe nézett – Ede, így hívják? Na meséljen róla. Honnan ismeri?

Magduska teljesen összetörve, sorsába beletörődve belekezdett a furcsa szerelmi történetébe:– A kulccsal kezdődött. A bankban. Beletörtem a széfbe, és a pénzt nem tudtam kivenni. A fegyveresek dühösek lettek, és pofon vágtak többször is.

A tizedes feszülten figyelt – Istenem, a rég várt előléptetés itt van, ujjongott magában, csak ismerjen be még egy fegyveres rablást, ezredesig léptetik elő, és kap vagy három havi jutalmat!! Közben csak intett, folytassa.– Akkor jött az Ede....– Mondtam én, hogy tettestárs – mondta ki a tizedes, de Magduska nem törődött vele.– Elhozta a bankból a papírokat, beszélgettünk, és egymásba szerettünk. Mert van olyan, hogy két ember egymásnak rendeltetett, én hiszek benne – kiáltott harciasan Magduska.– Jó, tehát a bankból Önhöz csempészett fontos iratokat, folytassa!– És én csak be akartam mutatni az Anyunak meg az Apunak, ezért ma találkozónk volt a Mammutnál. És már régen vezettem, de Apus ragaszkodott hozzá, hogy én vezessek, és mikor megláttam az Edét, rosszul léptem a pedálokra. Ennyi történt. Sajnálom. Véletlen volt. Véletlen.

A tizedes elégedett arcot vágott. Beismerő vallomás van a kezében egy bankrablásban való bűnsegédletről, egy talán sikkasztás, mi volt a fontos papír, meg kell tudni, és egy szándékos emberölésről. Micsoda nap! Előléptetés, jutalom! Erre várt, mióta a kerületbe került! Hangosan csak ennyit mondott:– Maga itt most várjon, míg legépeljük és hivatalosan is rögzítjük vallomását, hogy aláírhassa. Szeretne még közölni valami?–  Az Ede, az Ede.............. –és Magduska arcát a tenyerébe temette.

Szolgálati közlemény: a bőröndöket még nem pakoltam be, pedig most már nagyon kell. Most nem tudok tovább írni, de tényleg. Boldog Karácsonyt Mindenkinek :)))

A két Tanúpipőke

Haller Ödönné, vagyis a Házmesterné és Özv. Kovács Lajosné, azaz a Kovács néni ebéd után a szokásos pletykabegyűjtő körútjukra mentek. Ilyenkor szokták meglátogatni a Klubtársukat. Pontosabban a Böbét, aki a kerületben mindenről tudott. Ha valaki azt mondta, hogy a rádió szerint kiraboltak egy lakást a kerületben, akkor gyorsan felhívták a Böbét, aki közölte, hogy a hír igaz, de nem a kerületben, hanem Pesten, nem egy lakást, hanem autókat és nem kiraboltak, hanem felgyújtottak. Mert a Böbe mindenkinél jobban volt informálva. Miután megtudták tőle a polgármesterről megtudható összes pletyót, és megitták a szokásos kávéjukat, a Házmesterné és Kovács néni hazaindult. A Moszkva téren felültek a négyeses villamosra, és szépen várták, hogy elzötyögjön velük a Nyugatihoz, mert ott meg akarták nézni a karácsonyi vásárt. Meg a szomszédok szerint nagyon szép a Westend karácsonyfája, úgyhogy azt is a programba vették. 

Kovács néni és a Házmesterné már ezer éve nagy barátnők voltak. És ami barátnővé tette őket, az a Kovács néni két macskája. A Házmesterné ugyanis élt-halt a macskákért, de ez volt az egyetlen dolog, amit, az egyébként papucs házmester mégsem engedélyezett a lakásban. Volt ugyanis némi macskaszőr allergiája, és elnyomott lelke ráébredt, hogy ez az a pont, ahol ő lehet az úr a háznál. Így a Házmesterné hetente két délután ment a Kovács nénihez macskázni. És Kovács néni ráébredt, hogy így, bár a jó Lajos már nem él, mégiscsak van valaki, akit lehet terrorizálni. Ezért néha, mondjuk havonta egyszer, mikor jött a Házmesterné, nem engedte, hogy megsimogassa a macskákat. Voltak jó kis mondvacsinált indokok, mint a „most szórtam be őket bolhairtóval”, vagy a „holnap viszem állatorvoshoz mert hullik valamiért a szőre”, vagy a „lehet, hogy összeszedett valamit az utcán”. Így aztán a Házmesterné hamar megtudta, hogy ha jól láthatóan csokival érkezett a macskák is kirobbanó egészségnek örvendtek, ha meg nem, akkor volt valami bajuk. De azért nem érkezett mindig csokival. Az ő nyugdíja is kevés volt.

A két macskabarát már a villamosra is úgy ült fel, hogy a Kovács néniből ömlött a szitok. Magduskát szidta természetesen.– Én mondom neked Irma, hogy az a némber szándékosan csinálja. Ne mondd nekem, hogy már kétszer nyírta ki véletlenül valamelyik macskámat! – dohogott.– De hát az első macska nem is a tied volt, és különben is, már döglött volt! – világított rá a Házmesterné.– De egyrészt ezt akkor az a némber még nem tudta, másrészt az enyém is lehetett volna, és akkor most nem lenne, akit simogassál! – világított rá a lényegre Kovács néni.

A Házmesterné belesápadt a gondolatba. – Na meg az a tévé ügy! Elég átlátszó, nem gondolod? Az egész házból pont az én ajtóm elé hajította a nyüves tévéjét! És minek kellett neki tévé? Ha eddig megvolt nélküle, minek neki pont most? Én mondom neked, ez egy macskagyilkos, és addig nem nyugszik, míg meg nem öli a macskáimat!– Istenem, ne beszélj ilyen szörnyűségeket, mert menten elájulok!

Kovács néni mérgében kinézett az ablakon. Utálta az embereket, és utálta a karácsonyi készülődést. Mindent utált, amiben barátságosnak kellett lenni. 

És ebben a pillanatban meglátta, ahogy egy rendőrautó araszol a dugóban. Nem hitt a szemének. Az autóban Magduska ült láthatóan összebilincselt kezekkel. – Odanézz! – rúgta lábon a Házmesternét. – Fogadjunk, kinyírt egy macskát! Gyere, azonnal le kell szállnunk és meg kell tudnunk, hogy mi történt. 

Sajnos már mozgásban volt a villamos, így csak a következő megállónál tudtak leszállni, és még időbe került, mire fel tudták hívni a Böbét. Azonnali és pontos információt kaptak.– A letartóztatott kerületi lakos parkolás közben összetört négy autót és megölt egy embert. – jött a gyors infó.

Kovács néniben felforrt az indulat.– Tudtam, hogy ez a némber egyszer még kinyír valakit! Halljam a pontos részleteket!

És a Böbe elmondott a legapróbb részletekig mindent. A parkoló autók színétől kezdve, az utcán éppen jelenlévő emberekig mindent. Ha a Böbe a CIA embere lett volna valaha, másként alakul a történelem, az biztos. 

Kovács néniben gonosz ötlet fogant meg.– Irma, mi most elmegyünk a rendőrségre, és bebiztosítjuk, hogy ez a némber ne bánthassa a macskáinkat soha többé. Tanúsítjuk, hogy ismerte az áldozatot, és hogy láttuk, hogy szándékosan csinálta.– De nem lesz ebből baj? Úgy értem, hogy ez végül is nem az igazság..... nem lesz baj, ha nem az igazat mondjuk? – aggodalmaskodott a Házmesterné, mivel az utóbbi időben rászokott a Helyszínelőkre és volt némi elgondolása a rendőrök munkájáról – Ezt nem úgy hívják, hogy hamis tanúzás?– Ugyan Irma! – korholta le az egyre agresszívebb Kovács néni – mi nem hazudunk egy konkrét dologról, hogy például ellopott valamit, pedig nem, hanem ami megtörtént, azt megerősítjük. Segítünk a rendőröknek tisztán meglátni, hogy ki is ez a némber. Még a végén beadja nekik, hogy véletlen volt, aztán ki tudja, lehet még pénzbírságot se kap, aztán holnap meg 'véletlenül' megmérgezi valamelyik macskát! Ezt akarod? Ezt? Már a macskák sem érdekelnek?– Hát hogy mondhatsz ilyet, persze, hogy érdekelnek! – hápogott a Házmesterné.

Így a terve összeállt. A rendőrségig elgyakorolták, hogy mit is kell mondani. A konkrét részletek megvoltak a Böbétől, aggódniuk semmitől sem kellett. Hiszen csak olyasmiben hazudtak, amit leellenőrizni a lehetetlenséggel egyenértékű.

A tanúvallomás aláírása után Kovács néni nagyon boldog lett. Ezért érdemes volt ma felkelni, gondolta. Kicsit reménykedett, hogy jelen lehet, amikor Magduskával közlik a híreket, de a rendőr elutasította felvetését. Különben sem lehet a vádlottat és a kulcsfontosságú tanút összeengedni.– Majd a szembesítéskor, ha lesz – közölte vele a tiszt. És ekkor Kovács néni kicsit elkámpicsorodott. Hát már egy jó kis káröröm sem engedtetik meg ebben az országban!

Az Ördögh és Ede akcióban

Hitetlenkedő arccal nézte az Ördögh maga és Ede, ahogy Magduskát megbilincselik, rendőrautóba ültetik és elindulnak vele. Drámai pillanat volt, mert a kocsi még legalább egy negyedórán át tíz lépés távolságon belül volt, akkora volt a dugó, így látták, és Magduska szájáról leolvasták, ahogy ismételgeti, az „Istenem véletlen volt, jaj nem akartam” mantráját.

Aztán egymás felé fordultak és:– Az Ördögh vagyok – mutatkozott be Apus.– Örvendek, Erős Ede. Illetve bocsánat. Most azonnal nem örvendek. Istenem, csinálnunk kell valamit! A Magduska, a Magduska!!!!– Igaza van Ede, azonnal intézkednünk kell!

Igen ám, de mit? Az Ördöghnek eszébe jutott:– Az ötvenedik érettségi találkozón mintha az egyik volt osztálytársból menet közben büntetőjogász lett volna.... vagy ügyész?? Végül is egy kutya! Előkerítem és tanácsot kérek tőle! Maga meg Ede, maradjon itt és figyelje a rendőröket! Nehogy valami mást is szegény gyermekem nyakába akarjanak sózni!

És ezzel Magdus Apus, azaz maga az Ördögh, született Ördögh Péter – akit az édesanyján kívül még soha senki sem hívott Péternek – elrohant egy fülkét keresni, mert mobilja neki sem volt. Megvolt erről a saját véleménye:– A távíró és Bell óta a telefonhoz vezeték és gyengeáram kell. Nekem ne magyarázza be senki, hogy csak így, egy műanyag játékkal telefonálni lehet. Mert nem lehet, az ennél sokkal komolyabb dolog! Azok a suhancok – aposztrofált így minden nála fiatalabb élőlényt – akik a buszon, villamoson, utcán úgy tesznek, mintha telefonálnának, valójában csak a diktafonjaikkal játszanak. Jó móka, gyengébb szellemi képességűeknek – és ezt a legkomolyabban így is gondolta.

Mindezekért cserébe viszont fejből tudott vagy kétszáz telefonszámot, hiszen mindenkit fejből hívott már legalább harminc éve. Az osztálytársáét nem tudta, cserébe tudta azét, aki mindenkiét tudta, így legalább fél órára eltűnt, míg az összes hívást lebonyolította.

Eközben Edében forrt az indulat. Hát nem látták, hogy a Magduska tényleg nem akarattal csinálta?! Katasztrófa, hogy meghalt egy ember, igen! Na de a Magduskát megbilincselni, mint egy bűnözőt! Bezzeg, akik milliárdokat sikkasztanak, most is szabadon járnak kelnek! Micsoda egy ország, micsoda egy rendőrség! És ehhez hasonló borús gondolatok lepték el.

Eközben a helyszínelők nem túl lelkesen végezték munkájukat. Először is hideg volt. Másodszor meg rengeteg nyom, és rengeteg felesleges nyom. Megérkezett a halottkém és a tűzoltóság, és a tetemet kiemelték az autó alól. Volt a kezében egy csavarhúzó, amit első próbálkozásra nem tudtak tőle elvenni, de aztán nem is erőltették. Majd a boncasztalon. Úgyis egy helyre kerülnek a bizonyítékok. Gyorsan bezsákolták és elvitték. Ekkor kezdődhetett meg az érdemi munka. 

Ede a járda közepén állt és elhatározta, hogy ha törik, ha szakad, ő onnan bizony el nem mozdul. 

A rendőrök dolgoztak. Ketten voltak az Ede közelében. Az egyikük a jegyzőkönyvet írta és a fényképeket készítette, a másik pedig mindent lemért és diktálta az írnivalót. A jegyzőkönyvező kezéből kicsúszott a toll, és az Ede lábáig gurult. Ede mérgében belerúgott, hogy az alá a kocsi alá gurult, amelyik alatt az áldozatot megtalálták.– Jóember, ezt most miért csinálta? – méltatlankodott a rendőr. Majd kelletlenül behasalt a kocsi alá, hogy kiszedje, mert persze nem volt nála másik toll. Már kifelé mászott, amikor véletlenül a kocsi kereke alá nézett. Megdermedt. Nagyon lassan és óvatosan kimászott, ügyelve, hogy semmihez se nyúljon, majd kiegyenesedve társához fordult:– Szólj be a központba, hogy küldjenek ki még egy egységet, a környéket le kell zárni és ki kell üríteni....

Társa közbevágott:– Te teljesen meghibbantál? A Mammut mellett vagyunk, holnap karácsony, és az a rengeteg birka ember, aki nem bír időben bevásárolni, az most mind ott bent tapossa egymást! Hogy a francba ürítsük ezt ki, megmondanád????– …... és értesíteni kell a tűzszerészeket!Erre társa elhallgatott. – Mi van?! – kérdezte döbbenten. Az sose jó, ha a tűzszerészek is kivonulnak.– Nézz csak be az autó alá!Az autó alatt egy félig-meddig összerakott bomba volt.– Hű az Atyaúristenit neki! Most mit csináljunk?– Amit mondtam: központból erősítés, tűzszerészek és teljes kiürítés! Most!

Beszóltak a központba, és a gépezet beindult. Hihetetlen káosz lett, de a rendőrök úgy döntöttek, hogy nem engedik, hogy az autókkal hagyják el az emberek a helyszínt, hiszen így is nagy volt a dugó, így mindenkit a Moszkva téri metróhoz és a négyes-hatos villamoshoz irányítottak. Az emberek felháborodottan ordibáltak és veszekedtek egészen addig, míg meg nem érkeztek a zöld Michelin babának beöltözött Tűzszerészek. Ettől valahogy mindenki lehiggadt. A tűzszerészek vették át az irányítást. Óvatosan megnézték és megállapították, hogy még nem éles, de távirányítóval működtethető bomba. 

A rendőrök azonnal hívták a bonctermet, hogy az áldozat ruházatát azonnal nézzék át, és a csavarhúzó is nagyon fontos. És keressenek egy bomba távirányítására alkalmas eszközt. És igyekezzenek gyorsak lenni, ha lehet! És bizony a ráérős gépezetet sebességbe kellett tenni.

Ede sápadtan hallgatta a rendőröket. Istenem, hát van remény????

A tűzszerészek munkához láttak. Az ilyenkor szokásos eljárás szerint a többi autót is ellenőrizték egy tükörrel, és bizony lett nagy megdöbbenés, mikor kiderült, hogy az utca Mammut felőli végén is van egy bomba, egy autó alatt. Kiszélesítették a keresést, míg végül a Mammut körül minden irányban találtak, összesen 6 bombát, autók alá erősítve. Elszabadult a pokol. Egymást hívogatták a tűzszerészek, rendőrök, helyszínelők és a különböző rangú vezetők. Ez volt eddig a legkomolyabb dolog, amivel a kiképzésük óta találkoztak. Ha ezek a bombák egyszerre felrobbannak, hihetetlen pusztítást okoztak volna.

Ede elcsípett egy mondatot az egyik Tűzszerésztől:– Micsoda szerencse, hogy az a nő elütötte a terroristát!

És Ede szárnyakat kapott! A Magduska megmenekülhet! Istenem, meg kell keresni!

Szinte futva indult meg a kerületi kapitányság felé, hogy kiszabadítsa élete leendő párját. Mert biztos lett benne az elhatározás egy óra alatt. Magduska nélkül nem élet az élet, még ha véletlenül ki is nyír valakit!

Rohant a kapitányságig. Ahol nem akarták beengedni. – Folyamatban lévő ügyben, csak akkor beszélhet az ügyeletes tiszttel, ha valami, az ügy szempontjából lényeges információt tud. Az, hogy ő az Ede, nem számít!

Már éppen ki akarták tessékelni, mikor meghallotta az Ede szót a kihallgatást vezető tiszt. És hogy megörült! Itt a tettestárs, és önszántából besétál, juhé! Ez már minimum öt havi jutalom lesz! Mennek nyaralni a gyerekekkel!

Gyorsan közbelépett, mielőtt még Edét kidobják, és kedvesen egy kihallgató szobába kísérte.– Én vezetem a nyomozást és a kihallgatást az Ördögh Magduska elleni eljárásban – kezdte hivatalos hangnemben.– Nagyszerű, magát kerestem! A Magduska ártatlan! Véletlen volt, és nagyon jó, hogy így történt, és ezt már mások is így látják!

A tiszt meghökkent. Micsoda arcátlanság ez?! Egy ember meghalt. Iratot csempésztek a bankból, bankot raboltak, és a nő megölt négy macskát. Már hogy lehetne ártatlan?! De hangosan csak ennyit mondott:– És ki lenne a bűnös, mert annak ugye lenni kell!– Hát én! Mert nem láttam, hogy milyen fontos nekem, és húztam az időt, pedig ha ott, akkor a bankban elhívom, biztosan máshogy alakul. Lakhatnánk az én lakásomban, és akkor macskákkal sem lenne baj........

Nono, csak okosan! Intette magát a tiszt. Hol az a jegyzőkönyvvezető? Még lemarad a komplett vallomásról. Beismerő vallomás! Korfura menjünk, vagy Mallorcára?– Na, akkor kezdjük szépen a legelején, a bankban, jó?– Mi köze van ehhez a banknak? – döbbent meg Ede.– Tagadja talán a bankrablást? – keménykedett a tiszt.– Dehogy tagadom. Tényleg volt bankrablás, de Magduska beletörte a széfbe a kulcsot, és nem tudták elvinni a pénzt.– Úgy érti, Önök nem tudták elvinni! – dörrent a tiszt.– Nem, a bankrablók, akik megverték a Magduskát, mert nem feküdt le azonnal a földre. Mert olyan bátor nő!

A tiszt összezavarodott. – Azt állítja tehát, hogy nem a vádlott rabolta ki tettestársaival a bankot?– Magának elment a józan esze? Egy Apeh ellenőr hogy tehetne ilyet? – hitetlenkedett Ede.

A tiszt érezte, hogy egyre messzebb távolodik a tengerpart és a nyaralás.– És mi volt a macskákkal? Azt talán tagadja, hogy két macskát megölt, kettőt pedig meg akart ölni?– Kicsoda? A Magduska? Uram, amit Ön állít, az a legnagyobb sértés a Magduskára nézve! Ő a legkedvesebb lény a világon! A házi meteoritot, amit véletlenül főzés közben készített, nagyon helyesen kidobta az ablakon, így akadályozva meg frappánsan, hogy ne gyulladjon fel egy tizenöt lakásos társasház. Ám az sajnálatos módon egy, már döglötten az udvaron tartózkodó macskára esett. Ezért azt hiszem Magduska nem hibáztatható. Maximum a meteoritért, de azért meg talán nem a rendőrségnek kellene eljárni, hanem a földtani intézetnek! – adta meg a precíz és hivatalnokhoz méltó felvilágosítást Ede.– És a tévé? Hmm? Azzal mi volt – reménykedett még a tiszt.– A macskától megijedve átdobta a korláton. Véletlen csupán. Nem okozott jelentős anyagi kárt. Összetört némi virág és egy kitömött macska. Nem képviselt egyik sem nagy értéket.

A tiszt bánatosan integetett az elhalványuló tengerparti képnek.– De azt azért most végkép nem tagadhatja, hogy a kedves barátnője parkolás közben megölt egy embert! – adta meg a végső döfést a tiszt.– Valóban nem tagadom. De el kell ismernie, hogy ez volt a legjobb dolog, amit tett egész életében!A rendőr nem akart hinni a fülének.– Micsodaaaaa?– Hát a terrorista! Hát elütötte a terroristát! És most megvan mind a hat bomba, a tűzszerészek most hatástalanítják őket.

A rendőr kirohant, és azonnali kapcsolatot kért a helyszínen tartózkodó egységgel. És a hír igaz volt, csak a malmok lassan őrölnek. Terroristatámadást hiúsított meg egy egyszerű Apeh ellenőr egy jól kivitelezett, mandineres parkolással.

A tiszt visszatért Edéhez, és engedélyezte, hogy beszéljen a Magduskával. A kihallgatószobához vezették, ahol Magduska összetörten ült.

Ede halkan belépett. És nagyon halkan csak annyit mondott.– Már egy ideje tudom, hogy életem legnagyobb hibája volt, hogy nem mondtam el hamarabb Magduska.....

És Magduska döbbenten emelte a sírástól bedagadt szemét Edére.- .... hogy szeretem, és nincs még egy ilyen nő a földön, aki egy parkolással is meghiúsít egy terrorista támadást. És csak Magácskával akarok élni! Jöjjön kedvesem – váltott magázásra a régi idők emlékére, hiszen talpig régi vágású úriember volt az Ede – menjünk!

És megkarolta Magduskát és emelt fővel kivezette a kihallgatószobából. 

Az Ügyész

Magduska és Ede kart karba fonva, emelt fővel léptek ki a kihallgatószobából. A kihallgatást vezető tiszt erélyesen eléjük lépett:– Mégis mit gondolnak, hová mennek? A hölgy előzetes letartóztatása még életben van! Senki nem megy sehova!

Ebben a pillanatban lépett be az ajtón az Ördögh maga egy fekete kabátot viselő, szakállas ráncos arcbőrű férfi társaságában.– Akkor most szépen rögzítjük a tényállást, és lehiggadunk – szólalt meg az idegen.– Gyermekem ne izgulj, ez az úr itt régi osztálytársam, segíteni jött.És az osztálytárs belekezdett:– Jó napot kívánok. Fehér Attila, Központi Ügyészség, Kiemelt ügyek. Azért jöttem, hogy szakmai segítséget nyújtsak mindkét félnek – homályosított fel mindenkit az idegen.– Tehát, ha jól vagyok informálva – és lapos pillantással végigmérte a Magduskát, a Tisztet és az Ördögh-öt – az itt jelen lévő Ördögh Magduska véletlenül elgázolt egy embert parkolás közben az előtte parkoló autók egyikével. Eddig helyes?– Igen – közölte kényszeredetten a Tiszt.– A vádlott bűntettlen előéletű, szavahihető, a szökés veszélye nem áll fenn. Így a nyomozóhatóság, tekintetbe véve az összes körülményt, szabadlábra helyezi, az előzetes letartóztatását felfüggeszti a további eljárásnapig, amikor is az ügyészség és a bíróság lefolytatja a bűntetőügyét. Igaz?– Iiiiiiiiigen – mondta ki még nehezebben a Tiszt – deeeeeeeee, a két szemtanú nagyon határozottan állította, amit állítottak, így nem lehet egyértelműen kizárni, hogy szándékos emberölésről van szó.– Valóban – ismerte be az Ügyész – de, és azt hiszem ez most a leglényegesebb pontja az ügynek: Képes – e egy NŐ, egy akármilyen átlagos nő, felindult állapotában, olyan bravúrosan megtervezni és kivitelezni egy gyilkosságot AUTÓVEZETÉS közben, amely során PARKOLni kell, parkoló autókat megfelelő erővel meglökni, hogy a közelben tartózkodó későbbi áldozat valóban áldozattá váljék. Ugye belátja már, hogy ez még egy kaszkadőrnek is hónapokig tartó gyakorlással sikerülhetne csak. Meggyőződésem, hogy a bíróság is gyorsan le fogja zárni ezt az ügyet, véletlen balesetnek minősítve az esetet. Mellesleg a tanúknak igazmondási kötelezettségük van, de ez nem jelenti azt, hogy ténylegesen az igazat mondják. Lehet, hogy elhiszik, hogy láttak valamit, de a valóságban csak egy releváns filmjelenet ugrott be nekik.

Mindenki egyetértett a bravúros okfejtéssel. Legalábbis Ede, Magdus és az Ördögh maga nagyon bólintgattak a fejükkel. És ez egyes törzsi kultúráknál még ma is a beleegyezés jele.– Rendben. Igaza van. De a papírmunkát még meg kell várniuk. Nem lehet csak úgy kisétálni innen!

Nagyon segítőkészen és készségesen megvárták, míg minden papírmunkát elintéztek, majd kiléptek az épületből. Magduska azonnal elpityeregte magát:– Jaj, már azt hittem a karácsonyi csengettyűket meg se fogom hallani idén!– Ugyan bogaram! - csitítgatta Apja, ám ránézve a tébláboló Edére, azonnal átengedte neki a nemes feladtatot, maga pedig az Ügyészhez fordult!– Nem is tudom, hogyan köszönjem meg! Nagyon hálás vagyok! Volna kedved csatlakozni hozzánk egy ünnepi vacsorára?– Nem, nem barátom! Most csak lábatlankodnék, viszont, ha megengeditek, szeretnék az ügy közelében maradni. Nagy dicsőség lenne képviselni azt a személyt, aki meghiúsított egy karácsonyra időzített terrortámadást. Ez nekem mindent megérne. Tudod képviseltem már a vádat bűnszövetkezetben elkövetett tettesek ellen, gyilkosok, rablók, piti betörők, feleségverők és gyermekmolesztálók ellen, de ez az ügy feltenné a koronát a pályámra. Ilyen bűntetőügy még nem volt az országban. Történelmet fogunk írni. És én benne akarok lenni!– Boldogan, boldogan. Nem is mertelek felkérni! Ugye jó lesz így Magduska?

De Magduska nem mondott semmit. Feje Ede vállán pihent. Mindenki úgy vette, hogy akkor most ez rendben van.– Akkor tájékoztatlak benneteket majd az ügy folytatásáról. Kirendelnek majd egy bírót – lesz nagy kézitusa, hogy ki kapja meg az ügyet, már látom – villantott meg egy csibészes mosolyt az Ügyész – és feltételezem, gyorsított eljárásban ítéletet hirdetnek. Precedens lesz, én mondom nektek, precedens lesz!

Gyorsan kezet fogott mindenkivel, Magduskának kezet csókolt, és elrohant, hogy szétkürtölje a szakmában, átáll a másik oldalra és Magduskát fogja védeni. Grátisz, csak az ügy miatt.

A három muskétás beült a Golfba, és elindultak. Vagyis csak indultak volna, mert a Golf úgy döntött, Magduskát akarja a kormányhoz. A már ismert koreográfiával Apus betolta, Magduska a kellő pillanatban gázt adva, sebességbe rakva elindultak. Majd tíz méter után helyet cseréltek. Mindenki belátta, ha tényleg vacsorázni akarnak, jobb, ha Apus vezet.

Eközben otthon, a megterített ünnepi asztalnál ülve kezét tördelte Anyus. Tudta, mi történik, mert Őt is felhívta Apus, de még nem szóltak neki, hogy Magduska távozhatott. Így mikor megszólalt a csengő, sikítva felugrott, felborítva a virágnak odakészített vázát a vízzel. Elázott a terítő, a szalvéták és a gondosan odakészített és rafináltan hajtogatott ültetőkártyák. Magdus anyus ugyanis fejébe vette, hogy mindent meg akar tudni az Edéről, ehhez viszont úgy kell asztalhoz ülniük, hogy Ede közelebb legyen hozzá, mint Magduskához. De mit számított már mindez....

Repült a csengőhöz, és mikor meglátta féltett gyermekét, zokogva ölelte magához. Edével váltottak egy gyors kézfogást, és azonnal a nappaliba telepedtek. Anyus mindent tudni akart, és mindent meg is tudott. Profi kérdező volt. Mikor megtudta, hogy a rendőrök úgy találták meg a bombákat, hogy Ede a tollat az autó alá rúgta, így a rendőrnek alá kellett mászni, összecsapta tenyerét, lehajtotta fejét, majd egy másodperc múlva könnybe lábadt szemmel azt mondta:–  Ede, egy család a Jóisten akaratával és engedélyével kétféleképpen jöhet létre. Házassággal és születéssel. De maga most a mi családunk tagja lett. Megmentette a lányomat a biztos börtöntől, és én ezzel akkor is fiammá fogadom, ha önnek már van Mamája.

Ede és a Magdus is nagyon meghatódtak. Magdus Apus megfogta felesége kezét, és kedvesen mondta:– Szívemből szóltál. De most lássunk a vacsorához, mielőtt még elúszik a hal!

Asztalhoz ültek, és először a házasságuk alatt nem a virágátadással kezdték a vacsorát, mivel a nagy kavarodásban elfejtették megvenni. Anyus úgy tett, mintha nem számítana, de este, lefekvés előtt egy fekete tollal aláhúzta a dátumot és odaírta: Családi tragédiák: Magduska balesete és nem kaptam virágot! Mert a Magdus Anyus már csak ilyen volt.

Otthon, édes otthon

Nem volt szándékos, és össze sem beszéltek, egyszerűen csak a körülmények furcsa alakulása hozta úgy, hogy Ede hazakísérte Magduskát, és ha már ott volt, hát ott is maradt. Ne féljen szegényke, nagy trauma érte. És különben is, olyan jól érezték magukat együtt. 

Útközben felmerült Magduskában, hogy mi lesz, ha szembetalálkozik a Kovács nénivel vagy a Házmesternével, de felesleges volt ezen görcsölni, a két bajkeverő a Kovács néninél elmélyülten macskázott éppen. – Drágám, mondd van valami, ami segítene neked kicsit feloldódni ebből a sok feszültségből, ami ma ért téged? – kedveskedett Ede.

Magduska egy percig gondolkodott, majd azt mondta:– Be akarok dőlni az ágyba, egy jó könyvvel.– Rendben kedves, akkor én megágyazok, te pedig válaszd ki a könyvet. Egy italt?– Köszönöm kedves, most nem. Különben sem vásároltam be rendesen............... – és ebben kicsit elszégyellte magát, mert eszébe jutott a kisfiú, aki megörült, hogy elrabolták. – Nincs itthon még ásványvíz se. Ne haragudj, majd a két ünnep között feltöltöm a készleteket. Köszönöm, hogy megágyazol. Megyek, rendbeszedem magam a fürdőben.

Bevonult a fürdőszobába. Levetkőzött, hogy letusoljon, de aztán meggondolta magát. Nem bajlódik most ilyesmivel. Megmossa a lábát és a fogát, aztán irány az ágy, határozta el. Levetkőzött. Az eltelt nap összes idegi megterhelése rátört, ezért a lábmosáshoz nem a fürdőkádat használta. Nem. Az túl egyszerű lett volna. Nem. Magduska ma bonyolult akart lenni. Ezért fogta és megengedte meleg vízzel a mosdót, nyomott bele két adagot a folyékony szappan adagolóból és nagy nyögések közepette feltornázta a lábát a mosdóig. 

Magduska mindig is törődött magával. Nem engedte, hogy súlya túllépje a 66 kilós határt, és ez a 165 centis magasságához ideális is volt. Csak a mosdónak nem. Nem arra tervezték, hogy megtartson 66 kilót. Márpedig jelen helyzetben ez lett volna az ideális. Ugyanis a mosdó magasabban volt, mint amilyen magasra Magduska kényelmesen fel tudta emelni a lábát. Így viszont teljes súlyával a mosdóra nehezedett, ami bírta a terhelést. Úgy teljes húsz másodpercig. Aztán engedett a gravitációnak. És ha már így tett, hát szabadon engedte mindazokat az erőket, amik eddig gúzsba kötötték. Magduska megrettenten látta a lassított felvételt maga előtt: a falból kidől a mosdó, a falról egyenként leesnek a csempék, a zuhanó mosdókagyló után özönvíz kezdődik elárasztva az egész fürdőszobát. És mindez egy atomrobbanás hangjával párosult.

Ede, mint egy dúvad rántotta fel az ajtót. Szívszerelme ott állt a vízzel áztatott sitthalom közepén. Kezét tördelve, siralmas állapotban nézett az Edére:– Én igazán nem tudom mi történt, de ígérd meg, hogy a Kovács néni nem fogja megtudni! Sem a rendőrség! Sem senki! Ígérd meg, hogy ez a mi titkunk maradt, még az Apus sem tudhatja meg!

Ede meglepetten állt és Magduskát nézte. Egy pillanat alatt meglátta, hogy egy rossz szó, és Magduskát többé nem látja. Sose viaskodj egy idegbeteg nővel, ha igazán szereted, tanította neki apja, és milyen igaza volt mert rettenetes indulat működött most a Magduskában. Ede szó nélkül hagyta, hogy a falból kiömlő víz és a sitthalom ellenére Magduska letérdepeltesse, majd maga is mellétérdeljen.– Ede, most ünnepélyesen fogadjuk meg, hogy senkinek, de senkinek sem fogunk erről beszélni!– Örömmel megteszem Magduska, de nem lehetne, hogy előbb elzárjuk a vizet? Félek az alattunk lakót is eláztatjuk a fogadalom alatt..........

De Magduska idegei pattanásig feszültek, nem érdekelte az alattuk lakó, csak a Kovács néni. Csak ő meg ne tudja. Feljelentené, az biztos. Igaz, Magduskának fogalma sem volt, hogy ugyan milyen indoknál fogva és hol lehetne őt azért feljelenteni, mert lezúzta a saját fürdőszobáját, de nem volt képes logikusan gondolkozni. Most nem.

Ede beletörődve a megváltoztathatatlanba, felvette ünnepélyes arcát. És szépen tagoltan mondta Magduska után:– Én, Erős Ede, előtted fogadom, hogy közös titkunkat senkinek el nem árulom. Sem ébren, sem álmomban, sem szándékosan sem véletlenül. Isten engem úgy segéljen. Ámen.

Na, az áment, nagyon nehezen mondta csak ki. És ezen majdnem megvolt az első veszekedésük, de aztán belátta, hogy a számára bibliaként funkcionáló Magyar Közlönyre felesküdni Magduska számára nem elfogadható, sőt. Magduska felajánlotta alternatívaként a 2010-es Társasági Adótörvényeket, de Ede hevese elhárította:– De hisz az oly bizonytalan.... És különben is még a parlamentben sem hisznek benne tíznél többen......... ilyenre nem lehet felesküdni.

És igaza volt. Közben ömlött a víz a falból. Egyiküket sem zavarta már különösebben, lekötötte őket a gondolat, hogy találjanak az Apeh ellenőrök és banki osztályvezetők almáriumában egy olyan kötetet, amire mindketten felesküdhetnek tiszta szívvel. És nem találtak. Csak a Bibliát, de az meg nem tipikusan pénzügyes mű. De örök érvényű, szinte mindenki ismeri, és ez megnyugtatta őket.

Az ámen kimondatott, víz elzáratott. 

Összeborulva álltak a fürdőszoba ajtóban. Ede, mint gyakorlatias férfi tette fel a kérdést:– És most hogyan tovább Magduska? Itt nem maradhatunk, a vizet nem nyithatjuk ki, mestereket kell szerezni, de ilyenkor karácsonykor ez lehetetlen. Itt nem maradhatunk, mert, ha jól látom, a vécé is innen kapja a vizet, sőt a konyha is.........ugye csak egy vízórája van?

Magduska szégyellte bár, de kénytelen volt bevallani, hogy csak egy van. Anyukája azt tanította, hogy nyilvánvaló ellen ne hadakozz, és most sem tette. Lehajtott fejjel kimondta:– Végtelenül röstellem, de csak egy van.... Most mi legyen, Ede? Ez nagy baj?– Dehogy, már úgyis meg akartam mutatni szerény kis hajlékomat!

Ede lakásába lépve Magduska maga is elámult. Tudta persze, hogy léteznek olyan férfiak, akik mosnak, főznek, takarítanak és rendben van az életük, csak még nem látott ilyent. Egészen konkrétan városi legendának gondolta a felvetést is. Saját édesapja, lévén maga az Ördögh, jó példával járt elöl férfitársainak, így ha Magdus Anyus nem volt otthon pár napig, képes volt az összes tányért hadba vetni, csak ne keljen mosogatni. És igen, volt már olyan, hogy hazaérve Magdus Anyus két teljes napig takarított az Ördögh után. 

A lakásban alapvetően rend volt, a sarokban feldíszített karácsonyfa állt, az ablakban rénszarvasos égősor, és az asztal közepén egy tálkában szegfűszeggel tűzdelt narancs. Magduskában szörnyű gyanú ébredt. Nincs e világon olyan férfi, aki szegfűszeggel tűzdeli karácsony előtt a narancsot. Itt valami nem stimmel. Ám mielőtt még komolyabban belezuhanhatott volna valami jó kis marcangolós – lelkizős kétségbeesésbe, Ede mosolyogva közölte:– Tudod, lakik itt a házban egy család három gyerekkel. Sokszor vigyázott rájuk Anyám, míg élt. Halála után pedig úgy alakult, hogy a gyerekek hozzám is át akartak jönni, így én lettem valami férfi babysitter-féle nekik. Ágikától kaptam a narancsokat, ő maga készítette. Már hat éves, lassan megy iskolába. A rénszarvasos lámpasort pedig Petike választotta nekem, ő most lesz négy. A karácsonyfám színeit pedig Dénes választotta, ő nemrég múlt egy éves.– Nahát – hebegte meghatottan Magduska – nem is tudtam, hogy ilyen nagy gyerekbarát vagy, Ede! Nagyon kedvesek a gyerekek, szép minden, és gyönyörű az összhang.

És ebben maradtak. Ede gyorsan megágyazott. Magduska Ede vállán aludt el. Álmában mosolygott.

A pusztítás

Amikor felkelt és kinyitotta a szemét, nem igazán tudta megmondani, hogy hol is van. Lapos pillantásokkal körülnézett. Az elmúlt napok eseményei gyanakvást ültettek el benne. De azt azért sejtette, egy fogda nem igazán így nézne ki. A panoráma a következőkből állt: egy feldíszített karácsonyfa, egy rénszarvasos lámpasor az ablakon, rend és tisztaság mindenütt. 

– Tutira nem otthon vagyok – mondta ki hangosan, majd beugrott, hogy EDE. Na meg a gyerekek. És még jobban elámult a szerencse sodrásán: talált egy férfit, aki szereti, megmentette a biztos börtöntől, ért a fürdőszobaszereléshez, legalábbis tudta, hogy nem lehet azonnal megcsinálni, és kedveli a gyerekeket. Walt Disney sem rajzolt sok ilyet, az biztos. Ezért úgy döntött, hogy meglovagolva a szerencséjét, és mert tényleg szerelmes, nem fog a zárakhoz nyúlni, engedi majd Edét ajtókat nyitogatni, és most felkel, megágyaz és megkeresi a félisten férfit.

Az első ponttal hamar végzett, a második is könnyen ment, de Edét sehol sem találta. Volt viszont egy cetli az asztalon, gondosan a szegfűszeges narancsoknak támasztva: „Drágám, sajnos én sem készültem fel kellően az ünnepekre, és nincs megfelelő reggelinek való itthon. Megyek, és addig nem jövök, míg neked királyi lakomát nem tudok nyújtani! Ha elég ügyes vagyok, fel sem ébredsz addig! Edéd”

Az utolsó szótól megijedt, mert úgy olvasta: Ebéd, és félt, hogy mit fog ő addig itt egyedül csinálni. Még idejében rájött, hogy micsoda csacskaságot csinált, és boldogan előkészítette az asztalt az ünnepi reggelihez. Épp elkészült, amikor csöngettek. 

Boldogan szökkent az ajtóhoz, és mosolyogva kezdte, hogy:– Elkéstél........ – de befejezni már nem tudta. Az ajtóban egy nyúzott arcú, harmincas évei közepén járó nő állt, három gyerekkel felvértezve.

Meglepődtek mind a ketten. A nő hátradőlt, és megnézte a csengőn a nevet. Minden rendben volt vele, Erős Ede szerepelt ott. A nő felhúzta a szemöldökét, és barátságos hangon azt kérdezte:– Csak nem a Magduskához van szerencsénk? Micsoda öröm, az Ede már annyit mesélt Önről! Ede itthon van?– Magduska vagyok, igen, nagyon örvendek. Nincs itthon, leszaladt a boltba reggeliért. Talán ha tíz perc múlva visszajönnek, addigra biztosan hazaér! – igyekezett nagyon barátságosan elutasító lenni.

De a nő sajnos résen volt, és azonnal beterelte a gyerekeket az ajtón.– Ne haragudjon, de vészhelyzet van. A férjem nagyon rosszul van, be kell vinnem az ügyeletre, azt reméltem, hogy Ede elvállalja a gyerekeket. Megtenné, hogy vigyáz rájuk, míg Ede hazaér? Nem lesz velük semmi baj, sokszor voltak már itt, ismerik a helyet, nem lesz gond, hogy Önt nem ismerik!

És mielőtt Magduska azt mondhatta volna, hogy hibás kettős könyvvitel, már csókot is nyomott a gyerekek fejére, és felrohant a lépcsőn. Az ajtó bezárult. Ott állt a három gyerek és gyanúsan méregette Magduskát. Senki nem szólt egy szót sem. Magduska nyelt egy nagyot. Nem tudta – honnan is tudhatta volna – mekkora erő lakozik két kisfiúban és egy kislányban. A közelében sohasem volt kisgyerek, és ez nem volt véletlen. Ha egy régi barátnője gyermekáldásról számolt be, többé elfelejtette meglátogatni, látszólag. Valójában nagyon is tudatosan. Így aztán nem volt honnan gyakorlatot szereznie, mert ha legalább öt percet eltöltött volna gyerektársaságban, tudta volna, ezzel az apró, mondhatni semmi kis mozzanattal elindítja a lavinát. Mert a gyerekek két dolgot tudnak azonnal, ránézésre megítélni a legjobban ezen a világon: egy felnőttől kell-e tartani, avagy nem. 

A tekintély egy olyan dolog, ami sugározhat is az emberről. Az íróasztala mögött, revízió közben bizonyos, hogy Magduska árasztja magából a tekintély légkörét, de itt azt jelentette, én vagyok a kisegér, ti meg a macskák. És a három gyerek élve istenadta tehetségükkel, módszeresen kezdte lezúzni a lakást.

A harc azzal kezdődött, hogy Dénes – a legkisebb – felmászott a frissen bevetett ágy közepére. Testvérei látszólag azért másztak utána, hogy lehozzák, holott ez egy korábban már jól begyakorolt koreográfia szerint lejátszódó csel volt. Mert amint mindhárman az ágy közepén voltak, őrült tombolásba kezdtek. A rugók nyikorogtak, az ágy recsegett, és a három rosszposztó teljes erőből ugrált. Pár perc után kiderült, hogy nagyobb buli úgy ugrálni, hogy közben párnacsatát vívnak, mert a nagy visítozás közepette simán lehet úgy tenni, mintha meg sem hallanák Magduska „na de kedveseim, ezt igazán nem kellene” szövegét. Pedig hallották, és tudták, hogy mi a helyzet, csak éppen nem volt meg az a nüansznyi kis semmiség, amitől egy gyerek szót fogad. – De igazán gyerekek, tönkremegy az ágy, nem lehet majd rajta aludni – fogta könyörgőre Magduska. Maga lepődött meg a legjobban, mikor erre a gyerekek szó nélkül kivonultak a szobából, sőt Ágika kézen fogva vezette Dénest.

Amatőr elgondolás volt valóban. De az ítélkezzen Magduska fölött, akinél még nem tekertek idegen gyerekek a vécébe egy teljes guriga toalettpapírt. Magduskának fogalma sem volt, hogy Peti ártatlan kijelentése, miszerint pisilni kell, majd hogy mindhárman elvonultak, majd a nagy csend jelentőséggel bír. Szent meggyőződése volt, hogy ad egy, Ede mindjárt befut. Ad kettő, a gyerekek szépen megpisiltetik egymást. És ebben a bódulatban eltelt tizenöt perc. Ekkor már Magduskában is ébredezni kezdett valami elgondolásféle a gyerekek fürdőszobahasználatát illetően. De a valóságra nem számított.

Benyitva a fürdőszobába Nagaszaki sokat látott atomtámadás utáni fényképe ugrott be lelki szemei elé.

Dénes toalettpapírba csomagolva ült a fürdőkád közepén, körbe rajta valaki samponból és tusfürdőből tűzrakást imitált egész szépen kivitelezve. Szintén ismeretlen elkövető a tükörre kente a folyékony szappanadagoló teljes tartalmát, majd az elkent trutyiba lefegyverző módon egy szmájlit rajzolt. A mosdókagyló szélén szép hosszú kígyóban volt kinyomva a borotvakrém. Már ami megmaradt belőle, mert java része Peti arcán tündökölt. A vécécsészéből meglehetősen egészségtelen szögben kiállt a kefe vége, kecsesen rá volt húzva két teljes guriga vécépapír, amiből az egyik már teljesen elázott. Az egész kompozícióra Ágika tette fel a koronát, ugyanis a zuhanyfüggönyt palástként a vállára terítette, fejére Ede zuhanysapkáját tette, és éppen hangosan kimondta a halálos ítéletet a fürdőkádban üldögélő Dénesre.

Ebben a hihetetlen pillanatban Magduska megértette, hogy milyen nehéz a nők sorsa, és fel nem tudta fogni, hogy miért vannak nagycsaládok. Eggyel talán még ő is elbír, na de hárommal?! Ez kész öngyilkosság!

Az a furcsa dolog is megtörtént ugyanebben a hihetetlen pillanatban, hogy Magduska azt is meglátta, hogy mi az az egyetlen dolog, amit ha megtesz, a gyerekek leülnek a fenekükre és a lakás is egyben marad. Nem beszélve a törékeny önértékeléséről. Mesét kell mondani a gyerekeknek.– Gyertek, leülünk a nappaliban, és mesélek nektek valamit! – igyekezett lelkesítő lenni. Meglepő módon a gyerekek ráharaptak az ötletre és csapot-papot hátrahagyva – Ágika azért zuhanyfüggönyben – kirohantak a nappaliba, és leültek szépen a kanapéra.

Magduska fejében vadul száguldoztak a gondolatok. Nagyon igyekezett magában egy mesét feleleveníteni. Minden bizonnyal a nagy igyekezet volt az oka, hogy egy sem jutott az eszébe. Utólag beismerte, hogy a Jancsi és Juliskát, vagy a Piroska és a farkast, sőt a Kismalac és a farkasokat is ismeri, csak akkor, olyan hirtelen nem ugrott be egyik sem.

A gyerekek őt nézték, ő meg a gyerekeket. A gyerekek vártak. Ő is. A gyerekek a mesére, ő meg az Edére. Egy perc után Ágika kedvesen megszólalt:– Akkor mi most várjuk a mesét. Úgy kezdődjön, hogy egyszer volt, hol nem volt... jó?

Magduska belátta, hogy nincs mese, ki kell találnia egy saját sztorit. És belekezdett:– Hát akkor elmesélem nektek a Szegénylegény és az Adócsaló Gazda meséjét!

A gyerekek összenéztek és megnyugodtak. Nem valami elcsépelt Csipkerózsikával fogják etetni őket.– Egyszer volt, hol nem volt, volt egyszer egy szegény legény. – kezdett bele a homályos, de egyre tisztábban látott történetbe Magduska – Miután letelt a munkanélküli segélyen eltölthető ideje, elhatározta, hogy keres egy gazdát, akinél minimálbérért adókedvezményesen dolgozhat. Ment, mendegélt, míg hetedhét országon is túl, az üveghegyeken is túl találkozott egy vállalkozóval. Megszólította: Adjon Isten Bátyám! Munkát keresnék, ha megszánna.... minimálbérért, szakképzetlennek való munkája, csak akadna, ha szépen kérem.... És a gazda nagy örömmel fel is vette, mert a munkásai szakszervezetbe tömörültek és lebegtetett sztrájkkal fenyegetőztek, ha nem emel bért. De hát hogy is tehette volna. Két könyvelőt is alkalmazott, meg egy ügyvédet milliós honoráriumért, hogy úgy csűrjék-csavarják a pénzügyeket és a bevallást, hogy adót ne kelljen fizetni. Na a szegénylegény beállt dolgozni, és három esztendeig hűen szolgált. Mikor a három esztendő letelt, kérte a fizetségét, de a gonosz vállalkozó elsikkasztotta, és azt hazudta, hogy mind egy szálig befizette az Államkasszába Áfa meg adó címszóval. Hej, nekikeseredett a szegénylegény, és elhatározta, bizony kiszedi az ő keresetét az Államból, ha egyszer él is. Felment az Állam házába, ott megállt a kapuba' és felkiáltott: Egy életem, egy halálom, addig innen el nem megyek, míg a fizetségem meg nem kapom! Tanakodtak az Állam házában, hogy mit is kezdjenek ezzel a szegénylegénnyel, míg az APEH főigazgatónak eszébe jutott, hogy talán bizony ez a szerencsétlen egy adócsaló vállalkozó áldozata lett. Akkor elhatározták, hogy megsegítésére egy revizorral fogják visszaküldeni a vállalkozóhoz....

A gyerekek mindeközben tátott szájjal hallgatták. Ez volt a legkülönösebb mese, amit eddig hallottak. Éppen kimondta Magduska a revizor szót, amikor betoppant Ede és mozdulatlanná dermedve megállt az ajtóban:– Ugye nem a 2010-es társasági adótörvényeket meséled nekik?

A gyerekek megismerve a hangot, egymást túlkiabálva kezdték mesélni, hogy a szegénylegény pont most kapott egy lovagot, aki majd segíteni fog a gonosz adócsaló vállalkozó ellen. Magduska szemét lesütve, szerényen mondta:– Ugyan Ede, miket nem gondolsz!– Na, akkor kinek van kedve reggelizni??? Hoztam sok-sok finomságot a boltból!

A gyerekek egymást túlharsogva hangoztatták, hogy milyen éhesek. Együtt békésen megreggeliztek. Miután elpakoltak, a gyerekek nyaggatni kezdték Magduskát, hogy fejezze be a mesét. Már éppen ráállt volna, mikor betoppantak a szülők, és hazavitték a siserehadat.– Büszke vagyok rád, nagyszerűen viselkedtél a gyerekekkel, azt hiszem, kedvelnek téged! – ölelte magához Ede Magduskát.

És Magduska úgy döntött, nem beszél a fürdőszobáról. Most még nem.

A Keménylegény

Szép csendben eltelt a karácsony. Jó, jó, huszonötödike egész délelőttjét fürdőszobatakarítással töltötték, de huszonhatodika maga volt a megtestesült nyugalom. Délelőtt zenét hallgattak, ebédelni elsétáltak a Hemingway-hez a Feneketlen-tó partjára. Ebéd után mentek egy teljes kört a 18-as villamossal, hogy egy kis friss, tiszta levegőt is szívjanak, majd kart-karba fonva, sötétedéskor hazamentek. Az este hátralévő része azzal telt, hogy Ede kevés sikerrel megpróbált mestert keríteni, aki hajlandó lenne megnézni a hadiállapotot Magduska fürdőszobájában.

A munkanapra ébredve mindketten elindultak, ám rövidke két órás aktatologatás után újra találkoztak.– Egyetlen cégem sem elérhető, a főnök is hazaküldött – újságolta örömmel Magduska. – Legközelebb már csak az újévben kell mennem. És nálatok mi az állás?– Most telepítenek egy új szoftvert a rendszerre, lehetetlen dolgozni, a fiók is bezárt. Úgy döntöttem, én sem dolgozom, kivettem ezt a pár napot. Csak a Tied vagyok Magduska – lelkesedett Ede.

Így nagy boldogan hazamentek. Nem is tudták, mit kellene kezdeni az ajándékba kapott pár nappal.

És a jószerencse ezzel még nem akadt meg. Hazaérve ugyanis Ede azonnal felhívta az egyetlen mesterembert, akivel előző este nem sikerült beszélni, és a mester hajlandó volt azonnal a helyszínre menni.– Nahát, micsoda szerencsénk van, mióta ismerjük egymást! – kiáltott fel Magduska, amivel lehetett volna vitatkozni, de Ede megfelelő lélektani ismeretek birtokában ezt nem tette meg.

Átöltöztek, fogták a kulcsokat, és már nyitották az ajtót, amikor szembetalálkoztak a szomszéddal, karján Dénessel.– Jaj, kedves Ede, de jó, hogy itthon vagy! Tudom, nagy szemtelenség a kérésem, de nem tudnál, pardon tudnátok – mert ekkor látókörébe került Magduska is – vigyázni egy órácskát a Dénesre? A nagyokat el kellene vinnem szülinapi zsúrra. Ha Dénest is viszem, de eljövök vele, nagyon meg fog sértődni.... kérlek, remélem nem zavarok meg semmilyen programot, mert ha nem alkalmas csak szólj, és kitalálok valami mást..........

Ede hátranézett Magduskára, valami rövid biccenésfélét látott, így rövid sóhaj után azt mondta:– Éppen Magduskához megyünk át, mert jön a szerelő, de szerintem nem lesz gond, ha Dénes is jön velünk. Csak hozd át a gyerekülést meg valami kabátot is!– Ezer köszönet, azonnal hozom – hálálkodott a szomszédasszony.

Míg Magduska és a szomszédasszony megvívták a csatát Dénessel, hogy felvegye a kabátot, sapkát, sálat – és nem mellesleg majdnem elvesztették, mert Dénes kemény legény volt – addig Ede szakszerűen bekötötte a Bogárba a gyerekülést. Látszott rajta, nem először teszi meg. Beültek, és már robogtak is Magduska lakásához. Az út egész kellemesen telt ahhoz képest, hogy tíz percig tartott, és ez idő alatt Dénes nem fáradt el a Magduska székének folyamatos rugdosásában. Frissen és lelkesen parkoltak le a ház előtt, és Magduska annyira meg akart már érkezni, hogy el is felejtette a Kovács nénivel való afférját. És hogy mennyire retteg már az öregasszonytól.

Épp csak beléptek a lakás ajtaján, már csörgött is a kapucsengő.– Életemben nem láttam még pontos szerelőt, ez valaki más lesz – adta a pesszimistát Ede.

Tényleg a szerelő volt. Egy korrekt, idősebb úr. Megnézte a csatateret és hosszadalmas fejtegetésbe bocsátkozott az Edével. Szakszavak röpködtek, mint a „bepucolni”, „száradási idő”, „vakolás”, „gittelés”. Magduska már egészen úgy érezte, hogy Ede egy szuperhős. A nagy figyelem közben egyszer csak elgondolkodott, merre lehet Dénes. Bekukkantott a konyhába, ott nincs. A nappaliban dettó. A hálószoba látszólag üres. A fürdőben olyan kicsi a hely, hogy ha ott lett volna, vagy az Edének vagy a Mesternek ki kellett volna jönni.– Na, hol ez a gyerek? – kezdett aggódni Magduska.

Tanulva a korábbi közös napból, módszeres kutatásba kezdett. Persze nem feltűnően. Nem akarta, hogy Edében olyan benyomás alakuljon ki, hogy képes elveszíteni egy gyereket 45 négyzetméteren. Szóval mintha csak csomagot pakolna össze, kivette a nagy bőröndöt a szekrényből, és ha már kinyitotta, a szekrénybe is benézett. Csak a szokásos gyerektelen környezet. Az ágy alól kivette a papucsát, és ehhez teljesen normális módon letérdepelt, és ha már ebben a pózban volt, az ágy alá is benézett. Nagyon szép látszatot adva a dolgoknak bepakolta a bőröndöt, mialatt vadul kereste a Dénest. Utoljára remegő térdekkel a sütőajtót nyitotta ki a konyhában, de csalódnia kellett, a gyerek nem akart a sütőben grilleset játszani.

A pultra támaszkodva gyakorolni kezdte, hogy „véletlenül elvesztettem a gyereket, baj?” kezdetű mondókát, amikor meglátta, hogy Dénes a folyosón döngő léptekkel közeledik. Nagyon megkönnyebbült, majd halálsápadt lett, ugyanis Dénes nem egyedül jött. Ketten voltak még vele. Az egyik kezében a farka tövénél keményen fogva Cirmos lógott, láthatóan minden körmét beleengedve Dénes bélelt gumicsizmájába, aki ezzel mit sem törődve, viszont enyhe matrózos kilengésekkel haladt az ajtó felé. Míg a másik kezében, de lazán a vállán átdobva, szintén farka tövénél fogva Füstös lógott, aki viszont teljesen belegabalyodott Dénes kapucnijába. Mindkét állat dühösen fújtatott és nyávogott, ami láthatólag nagyon szórakoztatta Dénest.

Magduska dermedten állt. Nem tudta, mit tegyen. Dénes viszont nagyon is tisztában volt a tennivalóval, nemhiába töltötte be már a másfelet. Nagy lendülettel Cirmost a Füstös mellé csapta a vállára, a két macskafarkat szorosan megfogta, majd a szabad kezével megpróbálta kinyitni Magduska lakásának ajtaját.

Ekkor ébredt a rémületből Magduska, és termett az ajtónál még idejében, mielőtt a nyivákoló, fújtató kompánia belépett volna a lakásba.– Déneske, hol találtad ezeket a macskákat? – próbálkozott óvatosan Magduska.– Tita, tita, bummmba – válaszolt készségesen Dénes. Majd egyértelmű jelzését adta, hogy be akar menni a lakásba.– Nem, Déneske, nem! A cicákat vissza kell vinni oda, ahol találtad – majd hogy nyomatékot adjon szavainak, megpróbálta kihalászni legalább az egyik macskát a túlméretes kapucniból. Legnagyobb sajnálatára ekkor jelent meg összehúzott szemekkel Kovács néni a lépcső tetején.– Tudtam, tudtam – rikácsolta nagy hangon. – Maga átkozott nőszemély. Hát már gyerekekkel végezteti el a munkát?! Elküldte ezt a gonosz, piszkos kölköt, hogy kapja el az én ártatlan macskáimat! Mit akar, Magának semmi sem elég?! Nem nyugszik, amíg meg nem öli őket! De most nem menekül, most nem menekül! Irma, Irma – kezdett lefelé kiabálni a lépcsőházban – Irma, gyere azonnal, telefonálni kell a rendőrségnek! Most elkaptuk, ez tettenérés, ez tettenérés!

A hangzavarra előjött a Mester és Ede is. Elég volt csak egy pillantás, hogy megértsék, hogy mi történik a folyosón. Ede még ennél is tovább lépett. Dénesre nézve mindent tudott, így amikor a Kovács néni teljes mellszélességével a Magduska elé állt, hogy:– Innen addig nem mozdulunk, míg a rendőrök ide nem érnek!Magduska mellé állt és csendesen azt mondta:– Hölgyem, mégis mire fel ez a nagy ribillió? A gyermek nem a Magduskáé, és nem is a házból való. Ha jól sejtem, az Ön figyelmét nem kerülheti el semmi és senki ebben a házban, így biztos vagyok benne, ha a gyerek akár csak a környéken élne, maga tudná, hogy ki fia-borja. Igaz?– Iiiigen – kezdett enyhülni a dicsérő szavak hatására az amazon.– Nos, akkor azt is feltételezhetjük, hogy Magduska nem tudna semmilyen módszerrel rávenni egy másfél éves gyereket arra, hogy kapjon el két ilyen jól táplált és gondosan tartott macskát, igaz?– Igaz. De nem lehetetlen.– És azt is tudjuk mindketten, hogy Maga sem szeretné, hogy a rendőrség ide kiszálljon, igaz? – Nos ez volt az aduász. Ede munkája során sok csalóval, hazudozóval találkozott már. Volt aki hamis személyivel próbálkozott, volt aki hamisított engedély hozott jelzáloghoz, és volt aki arról hazudott, hogy mire kell a pénz. Ede mindet azonnal kiszúrta. Az anyukájától tanulta. Még a halála előtti estén is azzal foglalatoskodott a Mama, hogy a parlamenti közvetítéseket nézte, és leírta, ki mikor hazudott. Az összes kerületi párttag hozzá járt kegyelemért. Így aztán Ede negyven éven át a legjobbtól tanult. Most is tudta, hogy a Kovács néni hazudik, és az Irma nem hívja a rendőrséget, abban a pillanatban, amint elhangzott a mondat. De azt is megértette, hogy Kovács néni és a Házmesterné szövetkeztek, hogy Magduskát a végső pusztulásba sodorják.– Mondja, mi lenne, ha Magduska elköltözne innen és soha többé nem látnák? – dobta be a meglepő kérdést Ede. Még Magduskának is leesett az álla a csodálkozástól. Egyedül Déneske nem lepődött meg, viszont kihasználva az alkalmat, hogy mindenki tekintete jóval az ő magassága fölé fókuszál, csendben meglépett a két macskával, akik meglepődésükben szintén elfelejtettek nyávogni és fújtatni. Így Dénes három felnőtt jelenlétében sikeresen eltűnt megint.– Ede – hebegte Magduska – mit akarsz ezzel mondani?– Ugyan drágám! Felesleges két lakást fenntartanunk, az enyémben kényelmesen elférünk. Ezt megbeszéljük este, de most zárjuk le a vitát ezzel a kedves hölggyel – aposztrofálta mindenki számára meglepően a Kovács nénit.– Nem, Isten engem úgy segéljen, nem! – vette elő gonoszabbik énjét otthonkájából a Kovács néni – akármit is akarnak itt okoskodni, nem fog menni. Én nem engedem, itt engem súlyos sérelem ért. És már nem először. Ez a nő a macskáim életére tör heti rendszerességgel.– Valóban, ám ha elköltözik, akkor ez a veszély elmúlik a fejük fölül! – vitte be a tust Ede.

Kovács néni enyhülni látszott.– Aztán miféle költözne ide, mert ez egy jó hírű ház ám, itt mindenki időben befizeti a közös költséget, itt nem tartozik senki a közüzemi számlákkal! – uraskodott a Kovács néni.– Tudok egy állatorvos hallgatót, aki most keres lakást, azt hiszem, beajánljuk neki a Magduskáét.

Kovács néni felélénkült.– Egy állatorvos hallgató? Már rég mondom Irmának, hogy kellene ebbe a házba egy orvos. Kiváló ötlet, tudtam én, hogy Magával lehet beszélni!

Magduska csak a fejét kapkodta jobbra-balra. Ilyen horderejű döntéseket róla és nélküle utoljára az általános iskolában hoztak a feje felett. De valójában hálás volt és boldog. Az ő köreiben az összeköltözés egyenlő volt az esküvővel.– Halljátok ezt, cicuskáim, micsoda remek hír – próbált Kovács néni a macskákhoz beszélni, viszont azok nem voltak sehol a Dénessel egyetemben. Mindenki kapott egy lépcsőházrészt, hogy keresse őket a Mestert kivéve, akinek feladata már csak az volt, hogy számoljon és adjon egy végső árajánlatot a történtek ismeretében.

A gyerek közben teljesen felszívódott. A kereső csapat ezután új stratégiát állított fel. Külön-külön. Magduska tartotta magát az eredeti tervhez, és bőszen gyakorolta az „elvesztettem a gyereket a házban, baj?” mondókát. Kovács néni vadul hívogatta a macskáit, Ede pedig módszeresen végigjárta az egész házat. Eredménytelenül. Dénes szőrén-szálán eltűnt. A macskákról nem is beszélve.

Húsz perc rémült keresés után belátták, hogy szólni kell a rendőröknek és az anyának. Leültek az udvar közepén a padra, és azon gondolkoztak, kit hívjanak először, amikor furcsa dologra lettek figyelmesek. A pincefeljáró felől kezdetleges éneklés hallatszott.– Timo tita haj, hooá le a vaj, ooo latooa gyagyuszooo ….......baj – vagy valami hasonló. A jelenlévők egy emberként ugrottak fel, mert az egész házban nem volt senki, aki pontosan tudta volna a Cirmos Cica Haj kezdetű gyerekdalt, a Dénest leszámítva. A kis ember talpig pókhálósan és koszosan, kemény léptekkel jött-jött felfelé a lépcsőn, maga után húzva farkuknál fogva a két elcsigázott és halálosan kimerült macskát. A két macskafej minden lépcsőfogon koccant. Hol egymáshoz, hol a lépcsőhöz. És már a nyávogást is feladták. Láthatóan arra készültek, hogy megszámolják hány életük maradt még. Kovács néni rohant kimenekíteni szeretett jószágait, és maga is meglepődött, mikor Dénes szó nélkül, készségesen átadta őket.– Tita hamm – mondta nemes egyszerűséggel.

Kovács néni megijedt a pusztítást látva, így vita nélkül csak annyit mondott:– Jól van kedves, akkor megetetem őket – mondta, remélve, hogy a gyerek nem arra gondolt, hogy meg akarja enni a macskákat. A lépcső felé fordult, de még visszaszólt.– Aztán az állatorvost nem elfelejteni! – majd macskáit pátyolgatva eltűnt a lépcsőfordulóban.

Ede és Magduska nem merte mutatni mennyire megkönnyebbültek, így megpróbálták a legkönnyedebb modorukban megkérdezni a gyermeket, hogy mi történt. A bökkenő ott volt, hogy Dénes szókincse meglehetősen bő volt, csak éppen szótárazni kellett volna. A tita buuuumm többször is elhangzott, mire Magduska és Ede ráébredt, hogy igazából nem akarják tudni. Valamint azt is elhatározták, hogy Magduska ünnepélyes kiköltöztetésére feltétlenül elhozzák a Dénest is elrettentő fegyvernek.– A háborúban is jól működik a megelőző csapás – okoskodott Ede, miközben a kocsiban hátranyúlva megpróbálta megsimogatni Dénes lábát.– Ne zavard, elaludt! – figyelmeztette Magduska.– Áááá, akkor nem is olyan kemény legény, mint gondoltam – mosolyodott el Ede.

Gyertyafényes vacsora

Amikor sikeresen visszaszolgáltatták Dénest az anyukájának, egy szót sem szóltak a történetről. Beszélt helyettük Dénes, aki bizony tíz perc alatt is képes volt kialudni magát, így teljes lendülettel és lelkesedéssel magyarázta szülőanyjának, hogy tita, tita, bumba, bumm, aaa, ággáággá, bumm tita. Mindenki nagyon helyeselt, és dicsérte, hogy „igazad van Déneske”, meg hogy „jaj, nem mondod!”, de azért mielőtt komolyabban elhangzott volna az „és mit csináltatok ennyi ideig?” kérdés, Ede és Magduska sietve hazament, és magukra riglizték az ajtót. – Mi tényleg nagyon szerencsések vagyunk együtt Ede! – kezdte már megint Magduska.

Ede egy szót sem szólt. Nem volt kedve vitatkozni. És igen. Ebben a pillanatban értette meg imádott Apját, aki rendszeresen magával vitte a Körútra villamosozni, és gyakoroltatta vele, hogyan kell fapofát vágni minden körülmények között, és hogyan kell mindenre mosolyogva azt mondani, hogy IGEN. Ezt hosszú éveken át gyakorolták, és amikor nagyon hideg volt, vagy csak nem volt kedvük a villamoson az emberek gondjait hallgatni, beültek egy zugkocsmába, ahol a törzsközönség tízfilléres alapon ultizott. Edének tizenöt éve telt el így, és egészen eddig a pontig nem igazán értette, hogy mi értelme volt az egésznek. Csak most, amikor rezzenéstelen tekintettel Magduskára mosolyogva egy szót sem szólt. Egy vehemensebb vérmérsékletű férfi lehet, hogy már ráüvöltött volna a szerencsétlenre, hogy „Mi abban a nagy szerencse, hogy felpofozott egy bankrabló, elütöttél egy embert, utál a szomszédod, kinyírtál két döglött macskát és egy tévét, és lakhatatlanná tettél egy fürdőszobát egyetlen hét alatt?” De Ede csak mosolygott, és Magduska ebbe a mosolyba azt gondolhatott bele, amit csak akart.– A Papa egy zseni volt – mondta ki véletlenül hangosan is.

Szerencsére Magduska nem hallotta, és ekkor Ede elhatározta, hogy ha egyszer lesz kinek átadni a TUDÁST, akkor megteszi. Még ha villamos helyett űrsiklóval is kell ehhez közlekedni.

Magduska felajánlotta, hogy összedob valami egyszerű vacsorát. Ede elfogadta, majd elvonult a hálószobába, hogy egy kicsit lepihenjen, túl sok volt ez neki a jóból.

Magduska most kivételesen nem félt, hiszen már boldogan hívhatta az Ördögh lakást szakmai tanácsért.

Szélesre tárta a hűtőajtót, és felmérte, mi a kínálat. Hát nem valami sok. Volt egy zacskó csirkemell filé a fagyasztóban. Volt reggeliről maradt sonka, sajt, vaj, tej. Talált egy doboz tejfölt is. A szekrény mélyén lapult krumpli rizs, répa, hagyma. – Na, akkor gondolkozzunk! – ült egy székre Magduska, de a 2010-es adótörvényeken kívül nem jutott az eszébe semmi. Jó kis olvasmány, mondhatni csemege, de azért vacsorának nem tálalná föl. Már azon volt, hogy akkor kéri a telefonos segítséget, amikor az ajtón halkan kopogtak.

A szomszédasszony állt ott, kezében egy üveg borral.– Csak meg szeretném köszönni a kedvességeteket, hogy olyan szépen vigyáztatok a Dénesre. Mióta hazajött, csak arról beszél, hogy milyen jót játszott a cicákkal. Nem is mondta Ede, hogy macskáid is vannak.....– Ááááááá – került nehéz helyzetbe Magduska – igen, remek volt, de igazándiból nem az én macskáim voltak, hanem egy kedves idős szomszédomé.– Akárhogy is, akkor köszönöm – nyomta Magduska kezébe az üveget – és ha bármiben segíthetek, akkor csak szólj!– Igazándiból volna itt valami........ – kezdett felengedni kezdeti merevségéből Magduska. - Nem igazán tudom, hogy mit csináljak vacsorára a meglévő hozzávalókból. Te szoktál főzni?– Oh, persze! Három gyerek mellett csak ez az egyetlen pénztárcakímélő megoldás. Már Dénes is felnőtt adagokat eszik meg! Jaj, de modortalan vagyok, még a nevemet sem tudod, gondolom.....– Nos, tényleg nem.– Éva vagyok. Fodor Éva.– Kedves Éva, kerülj beljebb.

És bizony a nagy szükség úgy hozta, hogy Magduska szívélyesen betessékelte az ajtón, gyengéden elfelejtkezve a kérdésről, hogy ki van a gyerekekkel?

Éva felmérte a kínálatot, majd kibökte:– Hát a legegyszerűbb, ha a csirkemelleket csíkokra vágod, raksz rá egy-egy szelet sonkát és sajtot, feltekered, edénybe teszed, összekevered a tejfölt meg a tejet, ráöntöd, a maradék sajtot a tetejére reszeled, megsütöd, és csinálsz hozzá egy vajas krumplipürét! Na, akkor én rohanok is, mert a gyerekek egyedül vannak. Majd átugrom megnézni, hogy mi a helyzet! – és ezzel ténylegesen elrohant.

Magduska állt, és az elhangzott mondatokat próbálta ismételgetni. Pár pillanatnyi gondolkodás és egy kés kicsorbítása után rájött, hogy a Mötyögével ellentétben a nyers húsnak ki kell olvadni ahhoz, hogy dolgozni lehessen vele. Jól megmikrózta, majd vékony szeletekre ügyesen felvágta. Büszke volt magára. Nem is kell ide PaprikaTv! – gondolta. A szeleteket szépen lefektette, mindegyikre tett egy szelet vékonyka sonkát, egy nagyon vékony szelet sajtot. Sózni és fűszerezni kompletten elfelejtett, de hát valahol csak el kell kezdeni a szakmát neki is. A feltekert húsok gyanúsan ki akartak tekeredni, ezért hihetetlen képzelőerejét felhasználva – és mert úgy gondolta, varrni úgysem tud, akkor meg minek kínlódjon tűvel és cérnával – szépen megtűzte mindegyiket fogpiszkálóval.

Na, ez szép! – nézte elégedetten eddigi munkáját. Az utolsó nehéz etapot is sikeresen teljesítve – ismeretlen terepen megfelelő edényt keresni – betárazta a tejfölös tejjel meglocsolt és sajttal megszórt húst a sütőbe. Fűszerekkel most sem bíbelődött. Bezárta a sütőajtót és várt. Minden bizonnyal valami csodára, mert ha a sütőt senki nem gyújtja be, akkor minimum egy kisebb csoda kell ahhoz, hogy szobahőmérsékleten megsüljön benne bármi is. De Magduska kitartó volt. Türelmesen várt. Néha kinyitotta az ajtót. Ilyenkor csalódottan konstatálta, hogy nem történik semmi. Ezért aztán a második ajtónyitás után hibaelhárításba kezdett. Rövid, ám annál velősebb kutakodásának eredménye az lett, hogy rájött, nem elég csak elfordítani a kart kétszáz fokig, be is kell itt gyufával gyújtani. Fogott hát egy doboz gyufát, és meggyújtotta. Betartotta az égő gyufát a sütőbe, de nem történt semmi. Ezt megcsinálta ötször. Akkor rájött, hogy lehet, csinálni kellene még valamit, és lelki szemei előtt felrémlett, hogy amikor legutóbb, azaz huszonkét éve látta az Anyját sütőt használni, akkor mintha nekidőlt volna közben a tűzhelynek.

Nosza, ő sem volt rest. Neki is dőlt, és mivel megnyomta a saját, szabályzó gombot tartó kezét, hallhatta is a gáz sziszegését. De a láng nem gyulladt be. Két újabb kísérlet után belátta, hogyha nem nyit ablakot gázmérgezést fog kapni, ezért szélesre tárta az ablakot. A függöny kecses táncba kezdett az erősödő szélben. Magduska még egyszer utoljára megpróbálta begyújtani a lángot, és maga is meglepődött, hogy sikerült. Csak sajnos a pulcsija ujja is lángra kapott. Ijedten lépett hátra, ám oly szerencsétlenül, hogy az égő karja a függönyhöz ért, ami azonnal meggyulladt, ő maga megbotlott a székben, és nekiesett a mosogatónak, így relatíve gyorsan el tudta oltani a ruháját. Eközben az égő sütő kivetette magából az ételt egy nagy robbanás kíséretében, és úgy égett, mint ami sose fog kialudni. Magduska döbbenten fordította a hang irányába a fejét, és nem hitte el, hogy ilyen gyorsan kész lenne a vacsora. Pedig kész volt. Teljesen kész. 

Hihetetlen módon Ede eközben az ágyban horkolt. 

Magduskának fogalma sem volt, hogy mit kellene csinálni, de azt tudta, nem szabad alvó férfit sikítva felébreszteni. Mondják, nem tesz jót a szívnek. Így csendben várt, hogy történjék valami. És történt is. Éva visszajött, hogy ellenőrizze a munkafolyamatot. Döbbenten állt.– Őööööööööööö............. Minden rendben Magduska? – kérdezte félve, miközben Magduska továbbra is a csap alá tartott kézzel, bamba képpel állt.– Nem is tudom.......... szerinted kész a vacsora, olyan gyorsan kijött a sütőből, nem tudom, hogy ehető – e már.....

Éva teljesen elképedt. A jénai edény kábé ötven centi magasan csapódott a falhoz, és diszkrét csíkot húzva csúszott le a padlóig. A jénai kettétört, a tejes-tejfölös-sajtos mócsing a falon díszelgett. A hús prózaian feküdt a törött jénaiból félig kilógva.– Hááááááát, szerintem nincs egészen kész. Legalábbis ha én készítem, akkor nem egészen ilyen – próbált nagyon udvarias lenni Éva, miközben egy nagy lépéssel a sütő mellé lépett és elzárta a gázt.– Mondd csak, minden rendben??? – kérdezte aggódva Magduskát.

És akkor kitört a vulkán:– Én igazán olyan szerencsétlen vagyok! Ígérd meg, hogy ezt Ede soha, de soha nem fogja megtudni!!!!!! Véletlen volt, esküszöm véletlen!!!!– De hol az Ede?– Alszik a hálóban!– Ejj, ha én így tudnék aludni, ordíthatnának a gyerekek nyugodtan egész éjjel is akár! De azért mégis, hogy gondolod, hogy ne tudja meg?!– Majd kitalálunk valamit! – majdnem összedugták a fejüket, ám ekkor az eddig csak diszkréten izzásba átment függöny, utolsót lehelve nagy lánggal meggyújtotta a karnison lógó, száraz virágcsokrot – még Ede anyukája kapta húsz éve az Ede apukájától – majd az továbbadta a lángot a soronkövetkező szárazvirág-kompozíciónak a szekrény tetején, miközben a már elégett, de izzó virágcsokor az asztalra esett, meggyújtva a tömény műszálas karácsonyi asztalterítőt.

A két nő ernyedten nézte a pusztulást. Éva reflexei voltak a gyorsak, de csak azért, mert csak neki volt olyan. A mosogatóból kikapott egy vízzel megtelt poharat, és bősz oltásba kezdett. Meglepően hamar végzett. Elég volt négy pohár víz is. Majd leült. – Nos, akkor mégis hogy ne mondjuk meg a szomszéd szobában alvó embernek, hogyha felébred, és idejön, és meglátja a sötét égésnyomokat, a falon a húst, meg megérzi az égett szagot, hogy nem történt semmi???– Nem tudom, találjunk ki valami!

És a két nő öt perc alatt kitalálta. Átvitték az enyhe perzselésnyomokat mutató asztalt a nappaliba, ott ünnepélyesen megterítették, közben vacsorát rendeltek az egyik közeli étteremből. Az asztalra gyertyákat tettek, és mindenhova máshova is a lakásban. Mindet meggyújtották. A konyhát gyorsan felmosták erős szagú felmosóvízzel. 

Magduskának már csak annyi dolga volt, hogy ne engedje Edét a konyhába menni. Ez nem volt nehéz. A vacsora megérkezett, még mielőtt felébredt volna. Hangulatosan megvacsoráztak. Magduska érlelte magában a mondandóját, de végül csak ennyit bökött ki.– Azt hiszem, nagyon jó barátnők leszünk az Évával. Olyan kedves és segítőkész szomszéd.– Örülök kedvesem, hidd el jobb lesz itt nekünk, mint ott a vén károgó varjú szomszédoddal!

Magduska hevesen egyetértett. Lelki szemei előtt látta, hogy Kovács néni a csokit kimenekítve ott hagyja őt a tűzben égni. Beleborzongott. Még nem beszélték meg, és ezt meg kell tenniük előbb vagy utóbb, de jobb lesz, itt tényleg jobb lesz. Valahogy tudta.

Vallomások kora

Ameddig csak lehetett, halogatta a vallomást. Ez egészen hat tizenötig gond nélkül ment is, ám ember legyen a talpán, aki képes több, mint két órán át alvót játszani forgolódás és mocorgás nélkül. Akárhogy igyekezett eltusolni a reggelt, Ede, mint minden negyvenes férfi, óramű pontossággal ébredt a megszokott időben. Pedig Magduska az összes függönyt behúzta, feje fölé barikádot épített párnákból, hogy ne hallja meg a szomszédok reggeli neszezését, a csövekben csorgó víz hangját, a székek tologatását, és úgy egyébként magát az életet. Hiába minden, Ede ébren van, és elérkezett a várva nem várt pillanat. Épp csak megébredt Ede, Magduska vett egy nagy levegőt, és belekezdett.– Ede, kedves.......... – de nem tudta befejezni, mert Ede kipattant az ágyból, és a fürdőszobába slattyogott. Magduska szeretettel nézte, ahogy pizsamája félig lecsúszott a derekáról, ezért az egyik sarkával taposta a szárát, haja égnek állt és összevissza, mint egy szénaboglya, és persze menet közben megállás nélkül vakarózott. Magduska érezte a tesztoszteron áramlását a levegőben. Ennél férfiasabb férfit kora reggel el sem tudott képzelni. Aztán meg igyekezett teljesen mást elképzelni, mert a fürdőszoba felől egyértelműen férfias hangok hallatszottak, először némi csobogással, majd némi ropogással tarkítva. Az én férfim, lelkendezett Magduska. Nos, elmondhatjuk, az elmúlt húsz év férfimentes korszaka nagyon mély nyomot hagyott Magduskában, és igen, annak is örülni tudott, amiért mások beadják a válópert.

Nem sokkal később elő is került a talpig férfi, és úgy tűnt, semmi hajlandóságot sem mutat a reggel elszabotálására. Magduskának be kellett vetnie minden csalafintaságát, hogy visszacsalogassa az ágyba, de végül csak az őszinteség használt:– Be kell vallanom valamit... – kezdte, majd nagyot sóhajtott – de olyan nehéz. Tudod Ede, én sohasem voltam egy háztartási kistündér. És eddig az életemben nem is nagyon éreztem, hogy annak kéne lennem, de most............ de most........... most olyan más minden. Én gondoskodni szeretnék rólad! És mégis, bárhogy igyekszem …......felgyújtom a konyhát, elégetem az ételt, de a minimum, hogy repül pár métert, és tönkremegy, mielőtt megkóstolhatnánk...... én olyan...........olyan – és nem találta a szót amit keresett.

De Ede közbeszólt:– Olyan szeretni való vagy! Igen Magduska, téged nagyon lehet szeretni! És tudod, hogy miért? Hát azért kedves, mert a mai nők már olyan önállóak! Botrányosan önállóak! Már egyedül akarnak autót vezetni, nem akarják, hogy kinyissuk nekik az ajtót, olyan emancipáltak és talpraesettek, hogy dolgoznak, gyerekük van, háztartást vezetnek, és nem akarnak segítséget. Pedig én azért élek. Én azért vagyok, hogy kinyissam egy hölgynek az ajtót, előre engedjem, és ezért jutalmul egyetlen mosolyt kapjak. Tudom, tudom, micsoda ódivatú világnézet!– Nem Ede, egyáltalán nem az! Én is ezt éreztem, már az elején is! Éreztem, hogy te engeded, hogy olyan elesett legyek, amilyen igazából vagyok! És igen, most elmondom! Felgyújtottam a konyhát!– Tudom, a kis házi meteoritod! – mosolygott Ede.– Nem, a TE konyhádat gyújtottam fel az este! – fedte fel a nagy titkot Magduska.

Ede egy darabig egy szót sem szólt.– És mekkora a kár – kérdezte végül – lehet azért még idén használni?– Lehet, de függönyt lehetőleg gyorsan kellene venni, és talán egy festés sem ártana. És hidd el, borzasztóan sajnálom, de véletlenül elégtek azok a száraz virágok is!

Ede nem szólt. Kimászott az ágyból, gondolkozva és szó nélkül megállt az ágy végében. Nem nézett Magduskára. Magduska remegett. Csendben elmondott egy imát, de Ede még most sem szólt, csak állt. Végül nagy levegőt vett, és megszólalt:– Tudod, eddig azt gondoltam, hogy ez menni fog így is, de most mégis azt hiszem, hogy nem....

Magduska szemei könnyel teltek, felemelte a takarót, és az ágy szélére ült, így nem látta Edét. Az ablakon nézett ki, de a könnyeken át nem sokat látott. Lehet, ha nem fordul el, még a rossz látási viszonyok között is elcsodálkozott volna azon, amit Ede tett ez után. A talpig férfi ugyanis nagy szuszogások közepette eltolt egy egész könyvszekrényt az útból, így előtűnt mögüle a sarokban egy dolgozóasztal, rajta egy számítógép, monitor, fénymásoló – nyomtató – szkenner multifunkciós HP gép és egy Tiffany lámpa.– Igen, azt hiszem itt, az ideje, hogy bekapcsoljuk a számítógépet, és keressünk az interneten egy szállodát, ahol még kapunk helyet egy kis évvégi kiruccanáshoz. – mondta anélkül, hogy Magduska felé fordult volna.

Magduska mindenre számított, csak erre nem.– Hogy mondod? – kezdte döbbenten – neked van számítógéped?– Igen drágám, és ne haragudj! Olyan boldog voltam, mikor nem okozott neked semmi gondot, hogy zsidó családból származom, és aztán nem mertelek azzal is gyötörni, hogy számítógépem van itthon. Ez nem igazán méltó hozzánk, tudom!– Nem értelek kérlek! – esett egyik ámulatból a másikba Magduska. Ennél jobban akkor sem lepődhetett volna meg, ha Ede közli, hogy minden reggel friss kecsketejre alvad vért eszik, hagymásan, erős pistával. De Ede olyan természetesen folytatta, hogy Magduska nem mert közbeszólni.– Ez csak egy egyszerű asztali gép, semmi komoly, nem szoktam rajta játszani, ne félj! – adta meg a felvilágosítást Ede. Pedig Magduska nem is erre gondolt. A zsidó dolgot nem értette. De nem merte mondani. De a kíváncsiság erősebb volt, mint ő.– És régóta van ez így? – kezdte rafináltan.– Oh, már pár éve megvan. Tudod, azért jó találmány ez az internet!– Oh igen, lehet vele tartani a kapcsolatot a távoli rokonokkal ugye?– Nos igen, bár nem nagyon van kivel. Tudod, ezt még nem meséltem, de az Apám kitaszított volt, mert nem a Sháden által neki ajánlott lányt vette el, hanem az Anyámat. És Anyám nem abból a közösségből való volt, ők kicsit szabadabban életek. Engem is zsidónak neveltek, hisz tudod – de Magduska csak pislogott nagyokat – körülmetéltek, Anyámékkal tartottuk a sábeszt és az ünnepeket, de mióta nem él, én egyedül már nem végzem el a szertartásokat, így azt hiszem, már nem is számítok igazán annak. És ha a feleségem leszel egy csodálatos napon, akkor már nem lehetünk azok. A gyerekeink már biztosan nem....– És nem sajnálod? – tért magához Magduska, aki komolyan vette a vallásával kapcsolatos dolgokat, és nem tűrte az istenkáromlást.– Hát őszintén azt hiszem, nem az számít, hogy az emberek mit gondolnak, hanem hogy belül mit gondol az ember magáról. Én belül hiszek. – és ezzel láthatóan lezárta a témát. –  Na akkor keressünk valamit..... – és gyorsan pörögtek ujjai a billentyűzeten. – Lássuk csak........... itt van a fővárosban egy csomó, de azt hiszem, hogy kicsit messzebb kellene mennünk, igaz?– Hát, ha lehet – mosolyodott el Magduska.– Lehet, persze, hogy lehet. Hogy tetszene például...... Debrecen? Vagy Szeged? Vagy legyen Pécs? Hajdúszoboszló, Bükkfürdő vagy Hévíz?

Magduska ízlelgette kicsit az ajánlatokat, majd azt mondta:– Legyen Debrecen. Azt mondják, hogy a Kósa Lajos nagyon szépen rendbe tette a várost. Nézzük meg.– Jó, akkor foglalok teljes panziós ellátással. Szeretnél fürdeni is a gyógyfürdőben?– Hát miért is ne?

Így aztán, kihasználva még a lehetőséget, azonnal sikerült foglalni az Aranybikában egy szobát. – Ez nem a gyógyfürdőnél van, de azt mondták, hogy előttük megy a villamos, amivel el lehet oda menni. Ne felejtsük el megkérdezni a villamos számát majd!– Felesleges – derült jókedvre Magduska – tudtommal az egész városban csak az egyes villamos jár. - Jaj, és ha már az interneten vagy, kérlek keress nekem egy jó főzőkurzust! Elegem van magamból, jó feleséged akarok lenni, mire elveszel.

A bőröndöket becsomagolták, a szomszédasszonytól és a gyerekektől elköszöntek, és lementek a kocsihoz. Magduska megállt a Bogár mellett, ám Ede továbbment.– Nem autóval megyünk? – bizonytalanodott el Magduska.– De igen, de ilyen hosszú távra nem a Bogárral. Túl kényelmetlen lenne, és a Bogárnak is eléggé megterhelő egy ilyen út. Az Audit kihozzuk a garázsból, a Bogárral meg beállunk. Nem akarom az utcán hagyni, ha nem használom sokáig.

Magduska csak kapkodta a szemeit, azt sem tudta mit gondoljon. Ede, kitaszított zsidó, két kocsija van, csak úgy leruccanunk vidékre, és foglalt nekem főzőkurzust, vajon mi jöhet még???

Ekkor érték el a garázst. Egy újonnan épített társasházban bérlet Ede garázst. – Az Audit még akkor vettem, mikor élt a drága Mama, aztán mikor meghalt, nem volt szívem eladni a Bogarat. Az Apám hónapokon át javítgatta és szerelte, hogy jó legyen Anyámnak. Már vagy harminc éve az autójuk volt. Nem, nem lehetett eladni.

Magduska megértette, teljesen meg.

A két autót kicserélték, és boldogan útnak indultak. Biztosan tart még számukra sok meglepetést az élet, de most legalább letudtak belőle párat.

Amazon.hu

Az út egész kellemesen telt. Ede valami olyan adóra hangolta a rádiót, ahol végig kellemes zene szólt, megszakítások és reklám nélkül. Magduskának nagyon tetszett. Nem volt jazz, de nem is komolyzene, igazándiból egész Hatvanig azon gondolkodott, hogy minek is lehet nevezni, de aztán úgy döntött, hogy valószínűleg ambient lesz, mert egyszer – volt az már jó húsz éve – meghallgatott egy Jean-Michel Jarre lemezt. És akkor nagyon megjegyezte, mert már a szó is csupa nyugalmat áraszt. És ez most eléggé emlékeztette erre. Ede többször is a rádióhoz nyúlt, és Magduska mindannyiszor szólt, hogy ne kapcsolja ki, ez olyan jó! És Ede nem kapcsolta ki. Nem is akarta, csak a cd-táron elindította a következő lemezt. 

Meglepően hamar leértek Debrecenbe az új autópályán, és még forgalom is egészen enyhének volt tekinthető. Az Aranybika a város legnevezetesebb pontjának, a Szent András templom, vagy ahogy a helyiek nevezték, a Nagytemplomnak tőszomszédságában volt. Hamar odataláltak. Mondjuk azért nem volt egyszerű, mert mióta legutóbb külön-külön erre jártak, azóta jó nagy változások mentek végbe a város életében. Utcákat zártak le, forgalmat tereltek el, és láthatóan sétálóutca jelleget adtak a Nagytemplom előtti területnek. Azért nagy nehezen elnavigáltak a szállodáig, ahonnan továbbküldték őket az oldalsó utcába, mert onnan lehetett a parkolóhoz menni. Csakhogy a helyzet nem volt teljesen egyértelmű. Volt ott egy szórakozóhelynek és egy mozinak is kinéző épület, aminek udvarán emberek álldogáltak, és igazán nem volt könnyű eldönteni, hogy jó helyen vannak-e vagy sem. És mivel az utca is egyirányú volt, hát úgy döntöttek, hogy Magduska marad az autónál, Ede pedig visszasétál és megkérdezi a pontos tudnivalókat.

Magduska türelmesen várt. Kiszállt az autóból, és a nyitott ajtónak támaszkodva a az épületeket nézegette. A zajos társaság, aki megérkezésükkor az udvaron tartózkodott, most eltűnt, és Magduska arra eszmélt, hogy egyedül van az egész környéken. Azaz mégsem. Valaki hozzá szólt.– Ha már ilyen szépen kettesben maradtunk, miért nem adja szépen ide a táskáját, hölgyem?! – szólította meg egy átlagos, legalábbis a mai fiatalok mércéjével mérve átlagos külsejű, talán huszonéves suhanc Magduskát. A suhanc bő farmernadrágot, bakancsot, vastag fekete kabátot viselt, mely alól kilógott minden irányban a kapucnis pulcsi. Fején baseball sapka volt, amire ráhúzta a pulcsi kapucniját.

Magduska nem szólt egy szót sem, de szép lassan kivette az autóból a táskáját. A suhancot nézte, és egyre mérgesebb lett. Mi a fene van ezzel a világgal??? – dühöngött magában, hát már a bolhák is prédának néznek engem! Na abból ugyan nem eszik, ami az én táskámban van! – és ekkor a düh és a dac oly magasra csapott lelkében, hogy ha egy feldühödött bika állt volna előtte, élve megnyúzza és átadja a cserzővargának.

A suhanc közelebb lépett, nagy naivan azt gondolván, hogy a hölgy majd átadja a táskát, így aztán meglepődni sem volt ideje, mikor Magduska egy elegáns körívre indította a táskáját, mely az ő fején törte félbe az ívet. És azonnal elájult. 

Magduska is meglepődött, az igaz. Milyen jó kis stramm táskákat lehet kapni manapság a kínaiaknál, gondolta, merthogy tökéletesen elfeledkezett a táskában lévő félliteres ásványvizes palackról, három kulcscsomóról, a sminkkészletéről, és a végszükség esetre mindig nála lévő összecsukató esernyőről. Nézte, nézte a földön heverő fiatal férfit, majd nagyot gondolt. Leguggolt mellé és kinyitotta a táskáját.

Ekkor lépett az udvarra Ede. Látván a nyitott kocsiajtót, és félig-meddig az ajtó takarásában guggoló Magduskát odalépett, majd dermedten megállt. Köhintett. Magduska felnézett, majd csak azt mondta:– Ki akart rabolni. Azt hiszem ideje, hogy leckét tanuljon.– Ahogy gondolod. Megvárjam amíg elkészülsz, vagy van valami egyéb szándékod? Hívjak esetleg rendőrt?– Nem kell, ennyi elég lesz neki. Mindjárt kész vagyok.

Ez azért nem volt teljesen igaz, mert még vagy öt percig eltartott a művelet, de szerencséjük volt, mert nem jött senki. Mikor végzett, Ede félreállt az autóval a kijelölt szállodai vendéghelyre, majd csomagjaikat felmarkolva a hátsó bejáraton a szállodába léptek. Ede egy szót sem szólt. Úgy gondolta, biztosan megvolt rá minden oka, hogy Magduska ezt tegye a sráccal. 

Magduska hátra sem nézett. Nem kellett. Elégedett volt a teljesítményével. Ezen rövid idő alatt ugyanis kiszedte a srác szemöldökét olyan mintára, mint amilyen a Blikk címlapján szerepelő prostituáltaké, egy tussal kihúzta a szemét vastagon, kirúzsozta a száját, és csillogó körömlakkját a hajára öntötte. Fekvő állapotában úgy nézett ki, mint egy meleg, kivel pont most szakított kedvese. Kicsit sajnálta, hogy a körmeit nem tudta elintézni, de egyrészt az sok macera lett volna, másrészt azt magához térve ő maga is hamar észreveszi, harmadrészt pedig könnyebb eltüntetni, mint mondjuk a kiszedett szemöldököt. Olyan elégedett volt magával, hogy dúdolni volt kedve.

Miután becsekkoltak és megkapták a szobájukat, leültek, hogy haditanácsot tartsanak.– Mi lenne, ha keresnénk egy éttermet, ahol ennénk valami jó kis vacsorát? Van itt egy kis szórólap a helyi szórakozási és étkezési lehetőségekről! – Ede pár percig tanulmányozta a füzetecskét, majd így szólt:– Dante Pokla vagy Csokonai Söröző?– Legyen a Pokol! Ilik a hangulatomhoz!

Kipakolták a bőröndöket, letusoltak, átöltöztek, majd karon fogva kisétáltak. Az étterem nem volt messze, de azzal nem számoltak, hogy a Pokolhoz vezető út jószándékkal van kikövezve, így kétszer is rossz irányba igazították őket a megkérdezett járókelők. Fél óra alatt jutottak el a durván négyszáz méterre lévő étterembe. Az étel egészen kiváló volt, a bor is, amit Ede választott. – Ördögh-nek való kis lakoma volt ez!- mondta elégedetten Magduska, és ezen jót nevettek.

A szállodához vissza már könnyen eltaláltak. Pár percig gyönyörködtek az impozánsan megvilágított templomban, majd fölmentek szobájukba, 

Voltak apró kényelmetlenségek, mint minden régi, szocialista időkben átépített épületben, de igazán nem panaszkodtak. Hosszú évek alatt megszokták már a vezetékben csorgó víz hangját, az utcáról felhangzó zajokat. 

Sokáig beszélgettek. Tudták, hogy ha beköszönt az újév, szembe kell nézni a tárgyalás kellemetlenségeivel, el kell kezdeni megszervezni Magduska átköltözését, de előtte rendbe kell tenni mindkét lakást, és bizony Magduskának el kell kezdenie az interneten lefoglalt főzőkurzust. És élni is kellene. Boldogan, kettesben. Magduska rájött, hogy ez nem is lesz olyan nehéz. Úgy néz ki, neki is tetszik ez az új interneten kapcsolt világ. Sőt talált magának egy új álnevet: „Amazon”. „Amazon.hu”. Vagyis „Amazon.Huhúúúúúú”.

Luigi

Hamar eltelt Debrecenben az a pár nap. Az újév kézen fogva, pezsgőspoharat koccintva érte őket. Eleinte Magduska számolta, hogy hány vadidegen ember kíván neki a pezsgővel minden jót, de huszonötnél feladta. A számolásban jó volt, de az arcmemóriájával voltak gondok. Mint utóbb Ede bevallotta, Magduska bizony hatszor koccintott egy fiatal házaspárral. – Mert olyan ismerősek voltak............ lehet, hogy voltak már nálam revízión???

Azon éppen nem, de már nyolc éve szomszédai Magduska szüleinek. Hát igen, nem lehet minden apró részletre emlékezni.

A dolgos hétköznapokba visszaesve azzal kezdték az életet, hogy rendberakatták Ede konyháját. Éva, a tüneményes, kedves szomszéd meglepte őket, mert szerzett festőt, aki kifestette a konyhát, valamint vett, és méretre varratott függönyt, így igazán nem kellett sok a birtokba vételhez. 

Ehhez a nem sokhoz először is kinéztek Magduskának egy kezdőknek való olasz konyha kurzust a neten. A tanfolyam egyhetesnek volt hirdetve, minden délután hattól este kilencig, természetesen vacsorával egybekötve. Az oktató Luigi, aki nem mellesleg a Ti Amo Bár chef-je. Ede megguglizta a Ti Amo Bár-t, és arra az elgondolásra jutott, hogy oda a férfiak nem feltétlenül a gyomruk miatt mennek, de aztán néhány fénykép a chef remekműveiről meggyőzte. Na meg az a tény is, hogy a bár este kilenckor nyit. Addig meg csak nem történhet semmi vérlázító.

Így aztán hétfő reggel Magduska sporttáskával ment dolgozni, ami nem kis riadalmat keltett az irodában. Néhányan a nagyon beavatott és közeli barátnők közül már majdnem vették a bátorságot, hogy megkérdezzék, mire fel ez az új módi, de aztán meglátták, hogy a vécében vérvörös rúzst próbál, így remegő térdekkel tértek ki útjából. Azt nem tudták, hogy milyen lehet a szerelmes Magduska, de azzal pontosan tisztában voltak, hogy milyen a rosszkedvű, és a kettő majdnem ugyanaz. És különben is, majd elmondja, ha akarja. 

Így aztán egy meglehetősen nyugodt nap végén Magduska a vécében átöltözött lezser szerelésbe, és nekivágott felfedezni az ismeretlent.

A Ti Amo Bár ránézésre nem volt feltűnő. Az ajtók mellett nem hirdették poszterek a bent fellelhető bájos hölgyeket, és az egész nagyon szolid és visszafogott volt. A bejáratnál Luigi várta a tanfolyamra érkezőket, és várakozás közben teljes lelkesedéssel beszélt az olasz konyha gyönyörűségeiről, azon belül is a napon szárított paradicsom semmivel össze nem téveszthető zamatáról. Magduska jó tíz percig a kezét tördelte, mert egyetlen hallgatója volt az előadásnak, ám ha késve is, de lassan befutottak a főzőtársak. Összesen négyen voltak. Három nő és egy férfi. Bemutatkozással kellett kezdeni, így Magduska hamar megtudta, hogy a férfi nemrégiben vált el a feleségétől, és hamar rájött, hogy olcsóbb főzni, mint hozatni az ételt, ezért jött ide. A legfiatalabb, egyébként szőke nőről kiderült, hogy őt minden érdekli, még a táncolásos munka is, de most talán főzni szeretne, és ezzel csábos mosolyt engedett Luigi felé. A második hölgy kimérten csak annyit mondott, hogy aki jól szeretne főzni, annak mindenféle stílussal tisztában kell lennie, és ha valaki olyan szinten van, hogy képes ezt az igényt fölismerni, akkor csak el kell menni egy főzőkurzusra, és nincs ebben semmi kivetnivaló. Magduska fölismerve a lehetőséget, hogy ez az új életének a legelső napja, így mutatkozott be:– A terrorista-elhárításnál vagyok összekötő tiszt, és azt a tippet kaptuk, hogy legközelebb éttermek lesznek a célpontok, így most meg akarok ismerkedni egy igazi étterem konyhájával.

Talált és süllyedt. Luigi csak pislogott, mint ponty a Tescoban. – És meg szabad tudni, hogy mi volt a legutolsó bevetése? – kérdezte kicsit döbbent hangon.– Hogyne, bár a részletekről természetesen nem nyilatkozhatok. A Mammut ellen tervezett robbantásos merényletről ha hallott esetleg............ – és a mondatot nem fejezte be.

Mindenki hallott róla, hiszen csak erről szólt a karácsony. Nos, ettől a pillanattól kezdve csak Magduska körül forgott, és hanyagolta a csábos szöszilányt.

Először is elbeszélgettek a modern konyháról. Felesleges volt modernnek hívni, mert Magduskának elgondolása sem volt, hogy milyen a régi. Volt szó új konyhatechnológiai eljárásokról, és olyan szavak is röpködtek, mint a blansírozás, zsülien, ál dente és ál forno. És persze rengetegszer elhangzott a Bene. Vá bene. Egy emberöltő múlva, legalábbis a tanulók meglehetősen megbízhatatlan belső órája szerinti emberöltő múlva, feltárult előttük a konyha kétszárnyú ajtaja, és beléphettek Luigi szentélyébe.

Meglepő kontraszt volt az ajtó előtti és mögötti tér között. Míg az egyik vörös színben pompázott, és gyér megvilágítás engedett látni, avagy nem látni dolgokat, addig a szentélyben olyan óriási neoncsövek ontották a fényt, hogy a legnaposabb tengerparton sem voltak jobbak a látási viszonyok egy felhőmentes vasárnap délben. És a fény hasraesett a rengeteg csillogó króm felületen. A konyha két szélén előkészítő és tároló szekrények voltak. Az ajtó melletti sarokban egy ipari mosogatógép bújt meg. A konyha közepén pedig, mint egy hatalmas sziget, terpeszkedett egy óriási, tíz égővel ellátott főzőpult. Közvetlenül mellette, de még nem a sarokban, egy hatalmas elektromos üst várta nagyra tátott szájjal, hogy megtöltsék, és főzzenek benne mindent, ami jó. A pult körül hatalmas elszívóberendezés gondoskodott a szagmenetesítésről. Az elszívó oldaláról mindenféle, furcsábbnál furcsább alakú eszköz és meglehetősen sok serpenyő lógott le. A pult két vége nyitott volt, és ott is rengeteg sok edény sorakozott.

Luigi a szélső pultoknál kezdte az idegenvezetést.– Ez itt, és a másik oldalon is, az előkészítő pult. Ide kerülnek a zöldségek, itt aprítjuk, és készítjük elő a főzéshez. Minden, ami majd a főzéshez kell, itt tisztul meg, darabolódik fel, és innen kerül a fazékba.

Magduska ámulattal nézett körül. Tetszett neki, nagyon tettszett. 

A pult végénél ablak nyílt. Az ablak alatt pedig egy kerekekkel ellátott, embermagasságú kocsin elképesztő kavalkádban szószok, olajok és mindenféle folyadékok várakoztak bevetésre. Magduska közelebb lépett, és alaposan végignézte az ötemeletnyi üveget. Fogalma sem volt, hogy mik lehetnek ezek.– Áh, látom, remek megfigyelőképességével máris felfedezte a mi kis konyhánk ékességét! – zavarta meg ámulatát Luigi. – Jöjjenek csak ide mindannyian! Ez itt a mi kis varázskocsink. Ezen tároljuk a legfinomabb olasz import extra szűz olívaolajainkat, ízesített olajainkat, mindenféle balsamicot, ez, hogy úgy mondjam, a mi konyhánk lelke! – ömlengett.

Miután egyenként végignézték a összes berendezést, már csak fél óra maradt, így Luigi úgy döntött, hogy bemutatja, milyen az igazi olasz „al dente” tészta. Nem mehetnek úgy haza, hogy ezt az egyet nem tanulták meg már az első napon.– A tészta vize oly sós legyen, mint maga a máre, a tenger, mely oly sok csodát ad nekünk! – kezdte az oktatást Luigi. – De nem ám csak úgy, vaktában sózunk! Előbb felforraljuk a vizet, rotyogjon, mint a Vezúvió, és ha már kitörni készül, beletesszük a három evőkanál sót, ettől még nagyobbat rottyan, és ekkor tesszük belé a tésztát. Nem kavarjuk, nem tördeljük. Ha a tészta elkezd puhulni, magától csúszik a mennyei vízbe, mintha pezsgőfürdőt venne!

És a kis csapat tátott szájjal, Luigitól átvett ámulattal nézte, ahogy a két marék spagetti lassan a forró vízbe csúszik. És közben Luigi magyarázott. Hogy micsoda szentségtörés, hogy a magyarok lecsöpögtetik, leöblítik és szétfőzik a tésztát, holott már a zacskón is jól van írva, hogy nyolc perc főzés. Basta. Magduska ekkor már kezdte kapiskálni, hogy a Luigitól egy alap olasz nyelvtudást is fel fog itt a végére csipegetni, csak azt sajnálta, hogy nem hozott diktafont, hogy a kiejtést is rögzíteni tudja. Így aztán bőszen ismételgette magában a szavakat. Vá bene, máre, al dente, basta, pasta. Na, csak el ne felejtse.

Közben letelt a tészta nyolc perces lubickolása a forró vízben, így Luigi kiemelte, és egy fehér kerámia tálba zubbintotta az egészet. Eközben Magduska, gondolván, most már úgyse jön semmi érdekes, ismét a kerekeken guruló, ötszintes varázskocsi felé fordult, és elkezdte forgatni az üvegeket, hogy a jobban lássa a címkéket. Édes kis rosszalkodásából Luigi hangja zökkentette ki.– Magácska már megint a legjobbkor van a legjobb helyen! Biztos, hogy ez az első olasz konyha, ahol megfordul? Meg mernék rá esküdni, hogy pontosan tudta, hogy most mi fog következni, maga kis ravasz! Nem bánom, adja ide!

A gond csak ott volt, hogy Magduska tényleg, de tényleg nem volt olyan ravasz, és derengő fogalma sem volt, hogy mit is kéne most csinálnia. Véletlenszerűen leemelt egy üveget a kocsiról és Luigi felé nyújtotta.– Áh, kedvesem, magának aztán kiváló, de drága ízlése van! Nos figyelem, a mi Kis Ínyencünk – aposztrofálta Magduskát, mert elfelejtette a nevét – szarvasgomba olajjal kívánná meglocsolni szerény kis vacsoránkat, ami kiváló, de nem pénztárcakímélő megoldás. – Önnek igazán van érzéke hozzá, kedvesem, de most adjon valami egyszerűbbet – nyújtotta vissza az üveget Magduskának.

Pörögtek a fogaskerekek. Magduska gondolatai négysávos sztrádán száguldottak. Olaj. Biztos olajat akar. A kocsin nyolc-tízféle zöld üveg sorakozott. Találomra kiválasztott egyet, és átnyújtotta.– Kiváló – örvendezett Luigi – extraszűz Toszkán olivaolaj. Tökéletes választás. Akkor most egy kevés fokhagymát összezúzunk, zöld fűszerekkel, olajjal elkeverjük, és a tésztára öntjük. Kedvesem, ezt visszatenné a helyére? – nyújtotta át a nyitott üveg olajat Magduskának.

Az, hogy ezután konkrétan mi történt, a tűzoltók körében egy egész hétig vitatéma volt. Egyesek szerint a szakács gyújtotta fel a konyhát, volt aki arra szavazott, hogy az egyik tanuló égette oda az ételt, és öntötte a forró olajat a kukába, mert nem akart az oktatóval vitába keveredni, és olyan is volt, aki csak annyit mondott, hogy nő keze van a dologban. Nos, egyik sem járt olyan nagyon távol a valóságtól. 

Egyszerűen csak annyi történt, hogy Magduska éhes volt, és erős gyanú élt benne, hogy talán ő kapja az első adagot az elkészült ételből, ezért praktikus és gyors akart lenni. Nem lépett a kocsihoz, hanem úgy gondolta, helyén maradva lábbal magához húzza, és majd találomra rárakja az üveget. Igazán aprócska dolog csupán, és ő semmiképp sem tudhatta, hogy a kocsi kerekeit biztonsági okokból kötelező lefékezni, ha már nem gurítják tovább. Így a kocsi stabilan állt a helyén. Csak Magduska volt túl erős. Minden bizonnyal a gyaloglással munkába bejáró tíz év nem múlt el nyomtalanul, így a szerényen ellenálló kocsit egy erőteljes lábfejrántással próbálta jobb belátásra bírni, ami a helyéről kerekekkel nem mozdult, annál inkább tengelyből, így szépen lassan, majd egyre gyorsuló tempóval eldőlt. És ha már így tett, igyekezett a maximumot kihozni a lehetőségből, így a nyolc üveg olaj egyenesen a még égő gázfejre esett, széttört az öntöttvas tartón, és azonnal lángra lobbant. Magduska felismerve hibáját, azonnal oltásba kezdett, ám mivel Luigi nem a tűzoltás szabályával kezdte – vagyis poroltó és Tűzoltóság – Magduska az egyik konyharuhával kezdte csápolni a tüzet. Vesztére. A konyharuha ugyanis kiválóan alkalmas kiömlött, égő olaj szétterítésére, így ügyesen, mesteri módon sikerült az egész konyhát lángba borítani, beleértve kedves tanulótársait is. A tűz maga nem lett volna kezelhetetlen, ha észnél van valaki, de jelen helyzetben ez nem volt könnyen kivitelezhető. Szerencsére bekapcsolt a tűzriasztó, és Luigi is el tudta magát annyira oltani, hogy előkapja mobilját, és hívja a tűzoltókat. Míg telefonált, döbbenten nézte, hogy Magduska nem látja át tettét, és serényen szórja szét a tűzfürtöket, mint copfos olasz lánykák az olívabogyót szüret idején. Miután sikerült kevert olasz-magyar nyelven előadnia problémáját, azonnal Magduska ellen fordult. Megpróbálta leszorításos módszerrel megakadályozni, hogy a hölgy a konyha minden négyzetcentiméterére égő olajat terítsen átázott és égő konyharuhájával. Eközben a tanulótársak menekülőre fogták a dolgot, magukon némi égő olajjal, ami a fotelek bársonyos vörös borítását is begyújtotta elhaladtukban. 

Luigi küzdött. Vitéz módra. Csak azt nem látta át, hogy egy jól kivitelezett balhoroggal többre menne, mert így Magduska azt gondolta, hogy a férfi őt akarja megmenteni, nem pedig a helyet tőle. Aztán véletlenül Luigi akaratán kívül könyökkel lesújtott Magduska orrára, így az aléltan zuhant az égő olajfoltokkal tarkított padlóra. Ölben cipelte ki. Mire kiért a bejárati ajtóhoz, megérkeztek a tűzoltók is, akik hatásos oltásba kezdtek. Egy óra alatt tökéletesen használhatatlanná tették a bárt és ehetetlenné az elkészült vacsorát.

Luigi összetörten ült a tűzoltóautó lépcsőjén. Magduska, vállán egy takaróval hozzálépett.– Luigi, nagyon sajnálom. Azt hiszem, véletlenül felgyújtottam a konyháját. Segíthetek valamiben?

Luigi döbbent arccal nézett fel rá.– Hogy mondja?– Tudja, én adószakértő vagyok! Az új eszközöket, amiket venni kell, a biztosítás díját is le lehet írni az adójából. Ha gondolja, szívesen segítek a következő óra után, és átnézem a könyvelésüket!

Luigi csak annyit mondott:– Ezt nem hiszem el!– Ugyan – mosolyodott rá Magduska – higgye el, nem olyan nagy dolog ez, és szívesen segítek. Akkor találkozunk a jövő héten, már nagyon várom! Csáó!

És boldogan elsétált takaróval a vállán. Ez egy szép nap volt. Ma is tanult valami újat!

Luigi szomorú szemekkel nézett utána.– Igen, érzéke az van hozzá, de micsoda érzéke!!! Dio Mio!

A Sasmadár

Az irodában ült az asztalánál. Előtte már egész kupacban tornyosultak a folyamatban lévő és elintézésre váró ügyek. Már több, mint két órája úgy ült ott, mint aki csinál is valamit, de a szakavatott szem észrevehette, hogy ez sokkal inkább semmittevés, mint munka. Bár néha a kettő egy és ugyanaz. Most nem. Most komoly szellemi munka húzódott meg a háttérben. Egészen konkrétan 9:12 óta azon gondolkozott, hogy mit is csináljon. Sok-sok lehetőség volt, egyik vadabb a másiknál. Végül elhatározásra jutott. Felállt, odalépett főnökéhez és beteget jelentett. Senki sem lepődött meg. Egész délelőtti viselkedése alapot adott némi kétkedésre, ha nem is konkrétan a fizikai állapotában. 

Hazaérve először is stratégiai öt percet tartott. Ez azt jelentette praktikusan, hogy leült az asztalhoz, papírt és tollat vett elő, és felvázolta a főbb probléma pontokat. A lista valahogy így nézett ki:– konyha– Luigi– Segítő személy– Kovács néni– költözés– tárgyalás és tanúvallomás

Egész jól összefoglalta a problémákat. És most megoldást is kell találnia, ha lehet még holnap délelőtt 11:40-ig, akkor indul ugyanis a gép. Igen, az utazás. Ha ez most nem lenne, mennyivel egyszerűbb volna minden. De nem lehet változtatni, hat hónapja le van beszélve és egyeztetve minden. Presztízsveszteséget jelentene, ha nem menne el. 

Elhessegetve magától az út problémáit a papíron szereplő pontokra terelte gondolatait. Nagyon sokáig csak nézte a betűket, és nem jutott az eszébe az égvilágon semmi. Ha zsákutcába jutottak a gondolatai, korábban mindig azt az Apjától tanult ötletet használta, hogy fordított irányból közelítette meg a gondokat. Jelen esetben a fordított irány az alulról fölfelé lett. Az apai tanács ezúttal is segített, hiszen innen nézve már igenis tudta, hogy mit kell tennie. A tárgyaláshoz és a tanúvallomáshoz kellően elő kell készíteni a terepet, a költözést sem lehet egyedül lebonyolítani, a Kovács nénivel való affér pedig egyszerűen üvölt valaki segítségéért. Kezdjük akkor ezzel, gondolta magában. 

Tehát szükség van valakire, aki segít a fent nevezett ügyekben, természetesen diszkrét és megbízható. Na ilyen ember nem sok van, manapság meg annál is kevesebb, de azért él az ember, hogy legyenek ismerősei és az ismerőseinek is legyenek még több ismerősei, és akkor máris minden sokkal könnyebben megoldható. És amikor idáig jutott a gondolatokkal, eszébe jutott, hogy Apa, volt már vagy húsz éve, azt mondta: Ha nagy baj van, nézz körül a rokonok között és az ellenségek között. A barátokat hagyd utoljára. Nem jó a barátságot problémákkal megmérgezni. Ezen felbuzdulva elővette a fiók legmélyén őrizgetett régesrégi névjegykártya gyűjteményt. Volt közöttük jó néhány már teljesen aktualitását vesztett kártya is, de a lényeg még benne volt. Többek között egy vezetékes telefonszám a Lasz családhoz. Nagy hírű őrző-védő céget birtokoltak, melyet még a jó pár évvel ezelőtt meghalt családfő alapított. A telefonszám a privát számuk volt. Csak a legbelső kör ismerhette. Felhívta a számot. Azonnal kapcsolták a főnökhöz. Nevét nem kérdezték, aki ezen a vonalon jelentkezik, annak útlevele van a céghez. Miután tájékoztatták, hogy a vonal biztosan lehallgatásmentes és teljesen biztonságos, elmondta, hogy mennyire fogalma sincs, hogy mit csináljon. A vonal túlsó végén ülő férfi meglehetősen nagy empátiával rendelkezett, és úgy tűnt, ideje is van bőven, így hagyta, hogy a szavak zuhatagként ömöljenek. Negyven percig tartott a beszélgetés, melynek eredményeképp másnap reggel nyolckor a lakásában kell fogadnia két fiatalembert. Persze nem lesz olcsó, de most nem is a pénz számított.

Ezzel három alapvető problémát ki is pipálhatott. Következett a „segítő személy”. Mire kimondta a szót, már rá is jött, hogy ez még az előző problémánál is egyszerűbben megoldható. Évi. Szól az Évinek. Buta volt, hogy nem gondolt erre korábban is. Itt van a közelben, három gyereket, egy férjet és egy háztartást vezet eredményesen, alkalmas a feladatra és biztosan szívesen vállalni is fogja. 

„Luigi” – na ez a probléma már nehezebb lesz. És azt is tudta, hogy mit kell neki mondania. Felhívta a mobilján. Luigi kétségbeesett hangon szólalt meg:– Che cosa e? Mi van, ki, mit akar?– Szeretném, ha a hétfőn megkezdett főzőkurzus tovább folytatódna.... – nem tudta tovább mondani, mert Luigiból ömlöttek a szavak.– Vége, mindennek vége! Az én gyönyörű bár, mindenem oda! Nincs tanfolyam, hát nem látta, nincs hol főzni, oda a sok olio di oliva meg a sok finom balsamico!– Tudom, higgye el, nagyon sajnálom, de maga a legjobb! Magától érdemes tanulni! És azt is tudom, hogy hogy lehet ezt a kis hibát helyrehozni!

Luiginak forogni kezdett a szeme, mikor meghallotta, hogy a konyhája felgyújtása egyszerűen kis hiba lenne. Ám mielőtt még méltatlankodásának hangot adhatott volna, a vonal másik végén elhangzott a kulcs mondat.– Mi lenne, ha itt, a mi konyhánkban tartaná meg a további órákat? Egy átlagos konyhában úgysem találhatóak meg mindazok a csillogó eszközök, amik az Ön konyhájában nélkülözhetetlenek és szükségesek. Ha egy olyan konyhában tanítja a diákokat, ami pont olyan, ahol ők maguk is főzni fognak egyszer majd, nem fognak csalódni és jobban is érzik majd magukat. Higgye el, ebben az esetben tényleg csak nyerhet.

Luigi hosszasan elgondolkozott és belátta, hogy ez így igaz. Ha nem tartja meg az órákat, vissza kell fizetnie a díjat, amit jelen esetben semmiképp sem szeretne, és akkor remek lehetőség, hogy elfoglaljanak egy konyhát. Arról nem is beszélve, hogy ha a hölgy újra gyújtogatni szeretne, akkor az csak a saját konyhája lenne. Ahhoz meg senkinek semmi köze. Döntött.– Va Bene! Rendben van. Megcsinálom. Maguknál. Este hattól.– Köszönöm, de a hozzávalókat ne felejtse el magával hozni!

Kezdett jókedvre derülni. Nem is olyan sötét a világ, mint elsőre tűnt. Sőt, ezzel a húzással a konyhát sincs értelme megcsináltatni, hiszen ki tudja, mi minden fog még itt egy hét alatt történni. 

Elégedetten hátradőlt. A mór megtette kötelességét, a mór távozhat. Hogy mire fel kellett ez a nagy előkészület? Elárulhatom. Az aggódás, a tömény, lélekbe markoló aggódás miatt. Nagyon sok szabad, csinos és független nő járja az utcákat a fővárosban. Minden bizonnyal jópáran lényegesen jobb partik, mint Magduska. Csakhogy van itt valami, ami miatt más nő nem jöhet számításba. Egyetlen szóval le lehet írni: múlt. Bővített mondatban: az elmúlt huszonöt év. Nem, félreértés ne essék, nem történt semmi személyes tragédia, azokon kívül, amikkel az ember már jó előre számol az életében, mint a rokonok elvesztése. Ami történt, az csupán a véletlenek alakulása, ami miatt kirekesztett lett. Nem tudta volna megmondani, hogy mikor és hol kezdődött, de valószínűleg, mint mindenki esetében, valahol a gyermekkorában. Szép gyermekkora volt. Egyetlen imádott gyermekként élvezte a szülei gondoskodását. Ha valami galibát csinált, vagy egyikük, vagy másikuk, vagy együtt hárman helyrerakták a dolgokat. Lehet, hogy ez volt a baj? Hogy összetartottak? Hogy szerették és tisztelték egymást? Szent meggyőződése volt, hogy az egész így volt helyes, és csak így lehetett boldog életet élniük, ám mindeközben kirekesztetté lett. 

Eleinte csak kinevették, mikor huszonévesen közölte, hogy még a szüleivel lakik. A harminchoz közeledve, már nem mondta el az első randin, de amint kiderült, elhalt a bimbódzó kapcsolat. És mindenki folyamatosan és megállás nélkül győzködni próbálta, hogy micsoda csóró dolog a szüleinél lakni. Pedig nem volt az. Az Apja hamar eltávozott, és ebbe hűséges és férjét holtáig szerető Anyja belebetegedett. Hogyan hagyhatta volna őt akkor magára? Ha ezt nem képes megérteni egy nő, akkor nincs értelme vele kapcsolatot kezdeni. És a legtöbb nő nem értette. És egy borús novemberi napon, Anyja és Apja sírjánál állva Ede nőgyűlölővé lett. Egyetlen mondat miatt. A szomszéd cserfes huszonéves fruska lányának volt mersze szeretett családja sírjánál azt mondani, hogy „ugye, most már jobb, megkönnyebbültél!” Hogy lehet valaki ennyire érzéketlen. És akkor körülnézve, mindenkin ezt látta. Kollégák hívták el kocsmázni, hogy összeismertessék nőismerőseikkel, mert „most már nyugodtan lehet”. Az irodában is minden független nőt megpróbáltak rátukmálni a kollégák, és leggyakrabban úgy kezdték, hogy „Ede, most, hogy már nem KELL a szüleidtől TARTANI”. Istenem, hát ki tartott a szüleitől???? Micsoda tévúton járnak ezek! És eldöntötte, hogy nem magyarázkodik, de nem is megy el egy randira sem. Minek, nincs értelme. 

És akkor jön egy nő, aki olyan szerencsétlen, mint az anyai nagyanyja, aki híres volt örökké kék-lila foltos lábáról, az ügyetlenkedéseiről, és hogy ahol megjelent ott kő kövön nem maradt. És Ede azzal kezdte, hogy negyven évig a szüleivel élt, és mióta meghaltak, ugyanabban a lakásban lakik. És várt. Várta a hatást. És legnagyobb döbbenetére Magduska csak annyit mondott: – Anyának harisnyát, apának meg kalapot akartam venni karácsonyra.

Ennyi. Egy percig megszólalni sem tudott döbbenetében. Most közölte vele, hogy egy szüleivel élő lúzer, erre mit válaszolnak neki?!– Nagyon szerettem őket, ezért nem költöztem el soha. – adott újabb esélyt Ede.– Én nem tudnék tovább anyámmal élni. Kibírhatatlan, mindent mindig tudni akar, és nem lehet előle eltitkolni semmit. Apussal sokat sétálunk, hogy úgy is tudjunk beszélgetni, hogy nem hall minket. És akkor Apusnak mindent el tudok mondani. – és Magduska csak nézte tovább a szőnyeg mintáját.

Egy utolsó próbálkozás:– Tudja Magduska, meg kell mondjam őszintén, sajnos nem vagyok egy férfi ideál, nem tudok fúrni, faragni, sem autót szerelni.– Minek kéne, szerelőt kell hívni, ha baj van, nem mindent szétbarkácsolni – döbbent meg Magduska.

Eszményi nő, igen, nekem való eszményi nő, örvendezett Ede. Még sokat beszélgettek, és tényleg olyan nagyon sok volt bennük a közös. És ahogy ez most mind az eszébe jutott, mosolyra görbült a szája. 

Ezért, pontosan ezért nem tudott egész délelőtt koncentrálni. El kell utaznia két hétre, de egy nagyanyja-féle nőt nem lehet felügyelet nélkül itt hagyni. Belegondolni is rossz, hogy mi lenne vele nélküle.

De most rendben lesznek a dolgok. A sas kirepül fészkéből, de nem hagyja azt felügyelet nélkül. Magduskának persze erről nem kell tudnia. Nem, csak aggódna. Így, mikor Magduska hazaért, csak annyit mondott, hogy bár igyekezett elsumákolni, mégis el kell utaznia két hétre Írországba munkaügyben. 

Másnap reggel a megbeszélt időben megérkeztek az in-kalosok és átvették az utasításokat. Feltűnés nélkül követniük kell a hölgyet, és mindenben a segítségére lenni. Nem kell feljegyzést készíteni, hogy mikor merre jár, kivel találkozik, de ha látják, hogy nagyon rossz dolog van alakulóban, avatkozzanak közbe. A főzőtanfolyamra is jöjjenek el, jobb, ha csak egyikőjük, és ha bármi égne, oltsák el. Megadta Magduska korábbi lakcímét és Kovács néni, valamint a Házmesterné nevét. Ők a kerülendő személyek. Ja, és a hölgy ne vegye észre, hogy követik. Ennyi. A két férfi megértette az utasításokat, minek jeléül bólintottak, majd távoztak. 

A sas óvó szárnyait kiterjesztette. Ez tetszett neki. Ez az elgondolás. Sas. Bizony, ő a legnagyobb, a védelmező, az éles szemű és ravasz. Sasmadár.

Bőröndjébe bepakolt, telefonon elköszönt a Magduskától, majd a reptérre ment.

A sas repülni kész. Mielőtt a gépbe szállt volna, még megtörölte a szemét. Majd a levegő királyához méltatlanul Dedalonért nyúlt a zsebébe, és bőszen bekapott két tablettát. Mert csak egy dolgot utált a világon mindennél jobban, a repülést.

Macska-jaj

Magduskának rettenetesen gyanús volt az új tanuló. Nagy darab férfi volt, kopaszra borotvált fejjel, szűk farmernadrágban. És biztos, hogy nem érdekli a főzés, de akkor vajon minek van itt, tette fel a kérdést magának Magduska vagy százszor. Gyanús volt a fickó, nagyon gyanús. Magduska lopva rá-rápillantott minden percben az óra alatt. És bő félóra alatt rájött: a maffia!!!! Hát persze! Hogy eddig erre nem gondolt! És mély együttérzést és szánalmat érzett Luigi iránt. Szegény, nem elég, hogy az egész konyhát újra kell festeni, az eszközöket pótolni, a hatósági engedélyeket beszerezni, még a maffia is a nyakára mászott. Na megálljatok, határozta el magát Magduska, majd adok én nektek! Barátocskám, meg fogod te bánni, hogy betetted a lábad a konyhámba!

És ezzel kezdetét vette az akció. Nem volt valami komoly akció, ám arra mindenesetre elegendő volt, hogy a szerencsétlen férfi rettegjen az elkövetkező estéktől, és mély szánalmat érezzen az Ede iránt, akinek egy ilyen katasztrofális feleség jutott. És megértette, hogy miért volt szükség rájuk. A hadművelet azzal kezdődött, hogy Magduska „véletlenül” megbotlott, és a szerencsétlen Maffiózónak esett. Véletlenül pont volt a kezében egy húsvilla is, amit Luiginak akart odaadni, és véletlenül úgy esett, hogy elég mélyen volt kénytelen a Maffiózó kézfejébe szúrni. Ő tehet róla, minek tartja a pulton a kezét. 

A következő alkalommal, amikor panettonét sütöttek, véletlenül úgy fújta be az olajspray-vel a formát, hogy a permet útba ejtette az egyik tanuló által éppen meggyújtott gyufát, így a lángcsóva véletlenül lepörkölte a Maffiózó fejét. Pedig már elkezdett rajta kisarjadni a haja.... (Szerencsétlen már a második alkalom után könyörgött a főnöknek, hogy küldjenek valaki mást, de lehurrogták, túl gyanús lett volna, mellesleg mi a fenét tehetne egy védtelen nő egy százhúsz kilós, kisportolt, küzdősportokban jártas férfival egy négy négyzetméteres konyhában. Ne gyerekeskedjen!).

A csütörtök este nagyon nehéznek bizonyult. Hiába vetette be Magduska minden leleményességét, a Maffiózó résen volt, és úgy intézte, hogy Luigi takarásában legyen. Ezt Magduska nagyon sajnálta. Mert, ha teszem azt egy másik tanulótárs lett volna, azt zokszó nélkül „véletlenül” elintézi, na de Luigi az más. Szegény már így is annyit szenvedett. Így egészen fél kilencig kereste a megfelelő alkalmat, és már egészen elkeseredett, amikor Luigi egy meglepő fordulattal jött elő:– Nos, már három alkalommal találkoztunk, és most már bizonyára mindenki birtokában van némi ismeret az olaszos konyháról. Ezért az elkövetkező fél órában az itt lévő hozzávalókból kérem, hogy mindenki készítsen el egy kedvére való salátát. Én itt fogok ülni az asztalnál, és zsűrizem majd az elkészült műveket. És persze mindenkinek ez lesz a vacsorája is, úgyhogy mindenki ennek megfelelő tartalommal lássa el művét. Aki kész van, azonnal jöhet hozzám, nem kell megvárni egymást. Bármi felhasználható, ami a kosarakban van. Jó munkát! – mondta, azzal elővett egy legalább egy hónapos Il Mondo-t, és olvasni kezdett.

A tanulók összenéztek, majd ki-ki vérmérsékletének megfelelően munkához látott. Magduska úgy okoskodott, hogy ha idejében végez, még lesz ideje a mai kínzáshoz is, ezért azonnal a kosárhoz lépett, és kivett belőle találomra egy csomó mindent, majd a tűzhelyre rakott egy nagy vágódeszkát, és elkezdett azon dolgozni.

Először is julienre szeletelt egy répát és egy jégcsapretket. Egy fej ruccolát és egy fej eisberg salátát leveleire szedett, és kézzel még kisebb darabokra szaggatott. Az egészet beletette egy nagy üvegtálba, egész koktélparadicsomokat dobált bele, majd fogott egy fésűkagyló-konzervet, kinyitotta, és nemes egyszerűséggel a levét leöntve a kagylókat a salátára borította. Tessék-lássék módon megkavarta. Egy pohárban gyorsan összekevert olívaolajat, mindenféle fűszereket, igazándiból oda sem figyelt, hogy miket, majd a levet a salátára öntötte, aztán az egészet Luigi elé tette. Oda se nézett, hogy mit reagál, szemével a Maffiózót kutatta, és agya azon zakatolt, hogy hogyan tudná megkeseríteni számára a még hátra lévő tíz percet. Luigi hangját nem is hallotta, csak az tűnt fel neki, hogy mindenki őt nézi. Ekkor fordult Luigi felé, aki félelmetesen gesztikulálva éppen a művét dicsérte.– Fantastico! Magácska egy őstehetség! Nem hittem volna, hogy lesz Önök között olyan, aki a fésűkagylót választja, mert ugye, csak konzervet tudtam hozni, brrrrrr, másrészt meg itt nem nagyon ismert, ugye, de ez molto bene, csodálatos a harmónia, a színek kombinációja, a piros a fehér a zöld, benne van a hazaszeretet! Benne van a szépség, benne van a napfény, a csodálatos olívaolaj által!

Magduska csak pislogott. Ennek meg mi baja? – gondolta. Ez a legszörnyűbb saláta, amit életében látott! Mi ebben a csodálatos? Most, hogy jobban megnézte, azt gondolta, a fésűkagyló egyike a leggusztustalanabb dolgoknak, amit életében asztalon látott – igaz, az éticsigát még senki nem tálalta fel neki. És milyen hazaszeretet? Ő aztán igazán csak gyors akart lenni, hogy kicsinálhassa a maffiózót, de most erre esély sincs.

Luigi olyan hévvel magyarázott, hogy a többiek félbehagyták saját munkáikat, és jöttek megcsodálni a művet. Ekkor adódott a vissza nem térő remek alkalom, ugyanis Luigi úgy akarta elhelyezni Magduskát, hogy a műve mellett álljon, és mindenki kérdést tehessen fel neki, ehhez viszont az kellett, hogy két emberrel helyet cseréljenek, emiatt viszont az egyikőjük olyan szerencsétlenül lökte meg a Maffiózót, míg a másikuk a lábára lépett, hogy csak felsőtesttel tudott esni, azzal viszont egyenesen a sütőajtónak, míg lába földhöz szögezve préselődött a száz kilós tanulótárs lába alatt. Magduska gyorsan ugrott, hogy segítsen, ehhez el akarta kapni a konyharuhát, hogy majd azzal tesz vizes borogatást szegény fejére, ám a konyharuha a sütőajtóra volt csavarva, így amikor megrántotta, sikeresen rárántotta a sütőajtót a Maffiózó fejére, aki nem bírván tovább az csatát, csendesen elájult. Tíz egész másodpercig nézték a csapattársak döbbenten az ájult férfit, majd úgy döntöttek, hogy többet fizettek ők ezért a kurzusért, semmint kihagyják Luigi magyarázatát a salátát illetően, így egy emberként fordultak Luigi felé, nem törődve szegény alélt áldozattal. Magduska az elmúlt harminc másodpercben kivirult, és büszkén állt műve mellett. Már ő is látta a napfényt meg a hazaszeretetet a salátában. Az élet igenis szép, gondolta és csodálattal vegyes áhítattal nézte Luigit. 

Miután a csoport elvonult (az alélt, de már ébredező Maffiózót Luigi és az elvált férfi cipelték ki a hóna alá karolva), Magduska egy könyvvel a fotelba telepedett és maga elé tette a mesteri salátáját. Még időben észbekapott, és kirohant egy üveg borért. Nem tudta, hogy fehér vagy vörös bor illik-e a fogáshoz, de nem is nagyon számított, mert csak az Évától kapott Kékfrankos volt otthon. Egészen Donnának érezte így magát. Képzeletben valahol Toszkánában járt, kortyolt egyet a borból, villájára tűzött egy kagylót némi salátával, majd élvezettel bekapta. Majd jó messzire kiköpte. – Istenem, ez borzalmas! Hogy bírják ezt emberek megenni! – majd arra gondolt, biztos az a baj, hogy konzerv volt a kagyló, máskülönben miért zengett volna Luigi ódákat a fésűkagylóról???

Az úriságot félretéve kibontott hát egy zacskó Albert kekszet és azt rágcsálta a bor mellé, mert úgy gondolta, ha már kinyitotta, hát jobb, ha megissza.

Rágcsálásából a telefon hangja riasztotta. Megörült, azt hitte Ede jelentkezik, ám a vonal végén egy ismeretlen férfihang szólt!– Szevasz Ede, öreg cimborám! Megkaptam a leveledet – kezdte az ismeretlen, ám Magduska közbevágott, és elmagyarázta a helyzetet.– Nos nem gond – válaszolta az idegen – azt hiszem egyébként is Magácskával kellene beszélnem. Balogh István vagyok. Az Ede és a család régi barátja. Én vagyok a hallgató az állatorvosin. Ede írt nekem nemrégiben, hogy lenne egy nekem való lakás....– Igen, az én lakásom. Tudja összeköltöztünk az Edével.– Na, ez ám a hír!!! Nahát, akkor már mindent értek! Mikor lehetne megnézni a lakást? Tudja nekem igazándiból már égető lenne a költözés, csak eddig lusta voltam, na meg az ünnepek is megakadályoztak...– Persze, persze. Ha gondolja, találkoztunk holnap délután. Én négyig dolgozom, és hattól elfoglaltságom van, de közben ráérek.– Nagyszerű – lelkesült fel a telefon másik vége – akkor holnap délután mondjuk fél ötkor?– Remek! – Magduska megadta a pontos címet, majd elköszöntek.

Az üveg bor hamar elfogyott, az Albert keksz is jól eltömítette Magduskát, és mivel úgy érezte, a Luigit is kellően megbosszulta aznap, egészen boldogan feküdt ágyba.

Másnap délután a megbeszélt idő előtt már a lakásban volt. 

Eközben Kiss János tizedes éppen azon volt, hogy lezárja az Ördögh aktát. Már minden jelentés befutott. Értékelte a helyszínelők jelentéseit, tanulmányozta a fényképeket, a nyomrögzítői jelentéseket és a bombaszakértők leírását. A helyzet a terrorista oldalról egyértelmű volt. A gond egyedül a két szemtanúval volt. Ha valóban igaz, hogy az elkövető ismerte az áldozatot, lehetséges, hogy benne volt a terrorista támadás előkészítésében is, csak meggondolta magát, és ezért döntött az ügy szabotálása mellett, avagy a két szemtanú hazudott – jó ez durva kifejezés – nem a valóságnak megfelelő vallomást tette, ám akkor kérdés, hogy miért? Nem, amíg nem beszél újra a két szemtanúval, addig nem adhatja át az ügyet vádemelésre – gondolkodott hangosan.

A tizedes döntött. Még van két óra a munkaidejéből, kimegy, és a terepen hallgatja ki a két szemtanút, lássuk, most mit mondanak.

Magduska jókedvűen lépett be lakásába. Meglepődött, mert a lakást átjárta a festék mindennel össze nem téveszthető erős illata. Még jobban meglepődött, amikor belépett a fürdőszobába, ott ugyanis a legnagyobb rendben volt minden. Szinte szárnyakat kapott. Ez az Ede, micsoda férfi! Az persze eszébe sem jutott, hogy nem az Ede hajolgatott és szerelt ott, hiszen ők ketten Debrecenben andalogtak kéz a kézben, hanem az a szimpatikus szerelő, akivel Ede megegyezett. De hát nőből volt, abból is a szerelmes fajtából. Miután körbenézett a lakásban, és konstatálta, hogy minden a legeslegnagyobb rendben van, halkan kopogtak az ajtón. Vidáman libbent, hogy kinyissa, és maga lepődött meg a legjobban, mikor a Kovács néni ráncos arcát látta maga előtt. Az öregasszony ellenséges hangnemben csak annyit mondott:– Figyelem magát! Minden mozdulatát! Jól vigyázzon, láttam, hogy most nincs itt a lovagja, hogy megvédje! Én nem felejtek! Nem én! – azzal megfordult, és a lábainál tekergő, nyávogó macskáival követve a lépcső felé indult.

Magduskában magasra csapott az indulat. Mit képzel magáról ez az aszott barack? Kicsoda ő, hogy így mer beszélni vele? Vele, aki egy maffiózót is elintézett a minap? Harciasságában kirohant, és nagy kiabálás közepette megpróbálta utolérni a Kovács nénit.– Ebből elég volt, megértette! Nem tudom, hogy mit ártottam magának, de én mindig tisztességes voltam! Soha semmit nem akartam eltitkolni, vagy elsumákolni, és tisztességesen megmondtam, ha hibáztam! Jobb szeretne egy szomszédot, aki ellopja a folyosóról a virágait, ha?

Kovács néni megfordult a lépcsőn, hogy replikázzon, ám sajnos Füstös olyan szerencsétlenül került a lába alá, hogy a néni megtántorodott és egyensúlyát elveszítve dőlni kezdett. 

Magduska már egy lépés távolságon belül volt, és látva a helyzetet, odaugrott, hogy elkapja a nénit, ám lendülő keze csak a levegőt érte, mert akkor már a néni esett hátra. Ekkor jelent meg a szembe oldali lépcsőn Kiss tizedes, látva, amint Magduska keze a levegőt szeli, Kovács néni zuhan hátra, a két macska meg nyávog, mintha nyúznák őket. Magduska a tizedes szemébe nézve elsápadt, miközben jól hallhatóan puffant az öreg test a lépcsőn, majd csúszott le teljes lendülettel nyolc lépcsőfokot. A tizedes átrohant a folyosón, és a lépcsőn leszáguldva kereste az öreg hölgy pulzusát, de már nem találta. A Kovács néni halott volt.– Véletlen volt! Én igazán nem akartam! Veszekedtünk, aztán láttam, hogy megbotlik, próbáltam elkapni, de nem sikerült! – kezdett sírni Magduska.

A tizedes egy szót sem szólt. Telefonján hívta a központot, és beszámolt a történtekről. Magduska folyamatosan ismételgette a véletlen volt, nem akartam mondókáját, ám a tizedes nem törődött vele. Mikor már vagy hatodjára hangzott fel a véletlen volt, jaj! Akkor mégis megszólalt.– Nem tudom, hogy mi történt, de elmondom, hogy mit gondolok. Ön haragban volt az idős hölggyel. Veszekedtek, majd a hölgy lezuhan a lépcsőn és meghal. Ha véletlen baleset történt, majd megállapítást fog nyerni, de ha adhatok egy tanácsot, most már ne mondjon semmit, csak ha az ügyvédje is jelen van.

Magduska döbbenten állt. Ha nem ennyire döbbent, és esetleg pislog is egyet, lehet, hogy meglátja, hogy egy ismert és egy ismeretlen arc fordul meg és hagyja el a helyszínt sietve. Mindkettő kopasz, kisportolt és nagydarab férfihoz tartozik.

Megérkeztek a mentősök, akik megállapították a halál beálltát. A rendőrök is befutottak pár perccel később, ők megállapították a tényállást. Magduska megállapította, hogy nem tudja abbahagyni a sírást. Még valaki sírt panaszosan. Az egyik macska. A Füstös. Ránézésre is meg lehetett állapítani, hogy az állat megsérült. 

Ekkor érkezett meg lihegve Balogh István. Kicsit meglepődött, hogy ilyen fényes kompánia fogadja, ám mivel Magduska volt az egyetlen nő a csapatban, boldogan hozzálépett és bemutatkozott. Épp csak elkezdett beszélni, de zavarta a macskanyávogás.– Jóemberek, miért nem hívják az állatmentő szolgálatot a macskához. Láthatóan fájdalma van!– Úgy érti nem azért nyivákol, mert hiányzik a gazdája? – lepődött meg a tizedes, akit szintén kezdett már nagyon zavarni a nyávogás.– Nem. Ez az állat szenved, fizikai szenvedéssel. Így ránézésre azt mondanám, eltörött jó néhány bordája. Sokszor láttunk már sajnos ilyet, amikor nagy hízelgésében olyan helyen gabalyodik a gazdája lábába, ahol könnyű elesni, és ilyenkor a gazda magával rántja az állatot is. Mindketten törni szoktak ilyenkor. Már a gazda meg a cicus. De ez persze elég ritkán és csak bizonyos esetekben fordul elő...– Miféle bizonyos esetekben? – kezdett érdeklődni a tizedes.– Hát például, ha a gazdi idős, elesett, és csúszik a lépcső. Vagy ha a gazdi cipel valami nehezet, és nem számít az állatra, vagy ha mondjuk alkohol vagy gyógyszer befolyása alatt van a gazdi. Ezek sajnos mind-mind előfordulnak.– És honnan tudja ezt Ön olyan nagyon jól, ha szabad érdeklődnöm?– Az állatorvosi egyetemről, ahol végzős vagyok, valamint az állatkórházból, ahol hetente megfordulok.– Meglepő fordulat... – simogatta meg állát a tizedes – nem is tudom, hogy mit mondjak......... Hölgyem! – fordult Magduskához – Ön vagy nagyon balszerencsés, vagy a legügyesebb gyilkos, akivel eddig találkoztam. Azt hiszem elég lesz, ha megkérem, az ügy lezárásáig ne hagyja el lakóhelyét. Még jelentkezem!

Azzal telefonját a füléhez emelve lesétált a nyávogó macskához.– Ne félj cica, nem bánt a bácsi! – próbált kedveskedni az állatnak, és mivel soha nem volt egyetlen macskája sem, de gyermeke annál több, így rákezdett az általa ismert egyetlen macskás dalra, gondolta majd nyugtatólag hat – Cirmos cica Haj, hová lett a vaj, ott látom a bajuszodon most lesz itt egy jaj. Kicsi macska-jaj, sose legyen baj, meggyógyít a doktor bácsi, hogy ne legyen baj!

A dal egész jól sikerült, ezt el kell ismerni, és igazán nem tehetett róla, hogy a cicát nem hatotta meg. 

Angyal

Az ablakban állt, és összehúzott szemöldökkel nézte az eseményeket. Ez volt, hogy úgy mondjam, a legtermészetesebb dolgok egyike, hiszen miért is Házmesterné a házmesterné, ha nem azért, hogy nyomon kövesse a lakók életét. Azért biztosan nem, hogy a lépcsőházat takarítsa, és ezt már vagy ezerszer megmondta a csökönyös urának is, aki mindenáron fel akart vele sepertetni. Hát nem. Nem azért lett házmesterné. Ha a lakók össze tudják koszolni a házat, akkor ki is tudják maguk után takarítani, okoskodta.

Most viszont nagyon megrendült. Premier plánban nézte végig az egészet. Ezzel konkrétan vitába lehetne bonyolódni, mert filmművészeti végzettség nélkül is elmondható, hogy ha valaki az eseményeket a boka szemszögéből látja, még nem biztos, hogy az a premier plán. A Házmesterné erről azonban meg volt győződve. És arról is, hogy egy gyilkosság szemtanúja lett. Mert amit látott, az nem lehetett más. Mit látott? Hát a Kovács néni bokáit a lépcsőn, aztán a lerohanó macskákat, Kovács nénit, ahogy rázuhan a macskákra, és mindvégig egy bokát, amin fekete harisnya volt. Márpedig ilyenje az egész házban csak a Némbernek volt (már jó régen elnevezték így Magduskát egymás között). Aztán egy embert, aki lehajtotta a fejét, amikor megnézte a Kovács nénit. Ekkor kicsit könnybe lábadt a szeme a Házmesternének, mert hát a barátság az barátság, még ha áldozatokkal is jár, jelen esetben csokiáldozatokkal. És már ki akart volna mozdulni pozíciójából, amikor ráeszmélt, hogy ne tegye.

Nem hiába töltötte a macskázáson kívüli szabadidejét szappanoperák nonstop nézésével, tudja jól, hogy mi az intrika, és azt is, hogy mi lesz a rendőrség közvetkező lépése. Nyilván végig fogják kérdezni a házban az összes lakót, hogy látott, hallott-e valaki valamit. És akkor ő, mint a bosszúálló angyal, részletes vallomást fog tenni az ügyről. És ez elkezdte beenni magát a lelkébe.

Ő egy angyal. Arkangyal. Bosszúálló angyal. És ha már egyszer ott volt, hát ki is terebélyesedett, olyannyira, hogy szent meggyőződésévé vált egyelten perc alatt, hogy: egy, meg kell mentenie a macskákat, mégha ez a házasságába kerül is. Kettő, meg kell bosszulnia a Kovács néni halálát. Három, börtönbe kell juttatni az összes baj forrását, a Némbert. Négy, valahogy mégis el kell érni, hogy a Házmester mellett maradhasson, mert a világon nem találna még egy olyan embert, aki elviseli a lustaságát és tunyaságát. Öt, kell szerezni a macskáknak élelmet, és át kell hozni a Kovács nénitől a macskák holmijait. Hat, mindeközben időt kell szakítani a sírásra is, mert a mély gyászt kizárólag a bedagadt szemek igazolhatják. Ez utóbbi nem lesz nehéz, hiszen egy hű intrikus társat veszített el. Na és persze a kiapadhatatlan pletykaforrását is.

Ezért aztán türelmesen várt. Néha-néha kinézett az ablakon, de nem akart huzamosabb ideig ott tartózkodni, mert félt, hogy akkor nem az eltervezett menetrend szerint zajlanának az események. Így aztán lemaradt a Kovács néni elszállításáról is, amit azért egy kicsit sajnált. Lassan az emberek is eltűntek. Ott volt még az az ismerős férfi, aki először nézte meg a Kovács nénit, és most valami mellett guggolt a lépcsőn, de sajnos pont rossz volt a látószög, nem tudta megmondani, hogy mi mellett. Még a szívverése is elállt, mikor pár perc múlva észrevette, hogy egy macskát emelnek fel onnan nagyon óvatosan, és tesznek bele egy kosárba, majd elviszik. – Jaj, a Füstös, mi lett vele? – aggódott nagyon. Füstös volt a kedvence. A Cirmos sokszor fújtatott és karmolt, de a Füstös nagyon barátságos volt, soha nem engedte ki rá a karmát. – Jaj, csak nehogy valami baja legyen!

Aztán nem történt hosszú órákig semmi.

A Tizedes eközben az autóban ült a ház előtt. Nagyon gondolkozott. Végiggondolta az események láncolatát. Már éppen elhatározásra jutott volna, amikor csörgött a telefonja. Egy általa is jól ismert biztonsági cég első embere hívta, hogy beszámoljon egy különös megbízatásról – persze szigorúan név nélkül – amelynek teljesítése még folyamatban volt. Ami egy nagyon különös nő védelméről szólt. A hölgyet önmaga ellen kellett védeni, persze láthatatlanul. És micsoda véletlen, hogy a hölgy lépcsőházában súlyos, halállal végződő baleset történt, melynek minden másodpercében jelen volt, azaz szem és fül tanúja volt a két kirendelt védő. És ha kell, természetesen befáradnak tanúskodni, de szigorúan csak ha a megfigyelt és önmaga ellen védett személy erről nem kap tudomást. 

A Tizedes, miután végighallgatta mindezt, úgy döntött, nem szükséges a vallomástétel, hiszen ő maga is szemtanú volt. Elég volt mindez megerősítésnek. Megköszönte a hívást. És döntött. Bemegy, és megtudja a Házmesternétől, miért utálják ennyire a hölgyet, hogy akár börtönbe is juttatnák. Kikászálódott a járműből, és megkereste a házmesteri lakást.

Első csengetésre azonnal kinyílt az ajtó, és ott állt a Házmesterné dagadtra sírt szemmel. A Tizedes kicsit meglepődött. Nem hitte volna, hogy egyrészt ekkora barátnők voltak, másrészt pedig, hogy ennyi idő alatt elérhető ekkora dagadás és vörös szem. Beinvitálták a lakásba. A lakás nem volt különösebben rendben. Piszkosnak is mondhatnánk, de nem a szó normál értelmében. Nem voltak szennyes ruhák eldobálva, sem mosatlan a mosogatóban, és mégis úgy nézett ki a hely, mint ahol nem lakik nő már évek óta.

A konyhában telepedtek le. Először nem értette a Tizedes, hogy miért, de aztán, mikor úgy ültek le, hogy a Házmesterné ült az ablakkal szemben, és csak másodperceket nézett a Tizedesre és perceket az ablakra, megértett mindent. – Azért jöttem el Önhöz, hogy megerősítést kérjek a korábban tett vallomása kapcsán. Ugye emlékszik még, Asszonyom?– Hogy mi? – döbbent meg és esett ki szerepéből a Házmesterné. – Milyen megerősítést?– Bizonyára emlékszik még, hogy Ön és Özvegy Kovács Lajosné terhelő vallomást tettek Ördögh Magduska ellen. Nos ennek a vallomásnak a megerősítése végett vagyok itt.– Akkor nem a Barátnőm meggyilkolása miatt jött?– Ezt hogy érti, kérem?– Hát a Némber, bocsánat, ahogy Ön nevezi, Ördögh Magduska előre kitervelten megölte az én legjobb barátnőmet, aki a legjobb ember volt ezen a világon, a macskáit is úgy szerette, mint senki mást.

Nos, ez utóbbiban a Tizedes is teljesen biztos volt, bár az őszinte barátságban alapból kételkedett. Sok barátságot látott már darabjaira hullani a kihallgatószobában.– Tehát Ön azt állította, hogy Ördögh Magduska ismerte a későbbi áldozatot, vele ebben az épületben többször is találkozott? – ez persze nem volt igaz, de meg kellett tudnia, hányadán áll a Házmesterné és Ördög Magduska.

A Házmesterné ráébredt, hogy itt bizony csak akkor lesz szó a Kovács néni haláláról, ha ő megfelelően intrikál, ezért nekikezdett, és megállíthatatlanul beszélt.– Igen, így volt. Kihallgattuk egyszer őket, persze teljesen véletlenül, hogy veszekednek. Szerelmi veszekedés volt, tudja, szakítottak. És mondhatom, csúnya egy vita volt. És hallottuk, amikor a Magduska a férfi után kiáltotta, hogy ezt még megbánja, úgy éljen. Igen, és akkor mi hallgattunk, de aztán megláttuk az utcán a nőt a kocsiban, és már tudtuk, hogy rosszban sántikál. Hosszan néztünk utána, és akkor láttuk, hogy nekicsattan az autónak, és az az ember meghalt. És utána is a Kovács nénit üldözte. És most meg ma. Láttam, a saját két szememmel láttam, hogy szándékosan lelökte a lépcsőn. Még a macskák is elmenekültek előle, annyira úgy nézett ki, mint aki megveszett. Mint egy fúria, úgy fújtatott. Megölte, meggyilkolta az én szeretett barátnémat!!! Hát mi lesz most, mi lesz szegény macskákkal?! – kezdett sírni.

A Tizedes mély levegőt vett.– Mindent értek. Már csak egyvalamire vagyok kíváncsi. Eskü alatt is tanúsítaná mindezt?– Természetesen!– Nos akkor már csak egy kérdés maradt. Miért?– Hogyhogy miért? Hát mert mi tudtuk, hogy ismeri, és tudta, hogy vallomást tettünk. Ezért.– Félreértett. Miért vállalja a két év fogházat? Ennyi jár ugyanis a hamis tanúzásért.

A Házmesterné csak hápogni tudott, mint egy kacsa. Aztán nyelt egy nagyot, mint kacsa a nokedliből és belekezdett.– A macskák miatt.– Tudom, mert véletlenül majdnem kinyírta őket?– Nem, nem, egyáltalán nem. Tudja, a macskáknak lelkük van. Nem lehet tőlük engedelmességet elvárni, mint a kutyáktól. Nem a gazdinak van macskája, hanem a macskának egy gazdija és egy háza.... nem tudom, érti-e, hogy mit akarok mondani...– Értem, kérem folytassa!– Nos, a macskák lelke olyan kiszámíthatatlan, hogy bár van egy gazdijuk, mégis kitüntethetnek figyelmükkel egy vadidegen személyt. És akkor azt a személy követik, a lakásának ablakába ülnek, neki nyávognak, dorombolnak. Megmagyarázhatatlan, hogy miért, de ez olyan barátságféle részükről.– Értem.– A Kovács néni macskái vonzódtak a Magduskához. Amint megjelent a lépcsőházban, a macskák követték, nyávogtak neki, az ajtaja előtt üldögéltek. Ha a Kovács néni kiengedte őket, azonnal rohantak a lépcsőhöz, és mentek hozzá. És ez nagyon nehéz volt. Mi ketten kedveskedtünk a macskáknak, ez a nő, meg észre se vette őket, kikerülte őket, egyszer még meg is ijedt tőlük. Hát ezért. Nehéz ezt elviselni, mikor annyi simogatásért kap az ember karmolást.

A Tizedes lehajtotta a fejét. Régóta rendőr már, de ilyet még életében nem hallott. De nem lepődött meg. Látott ő már gyilkosságot is egy sál miatt, ez az ügy szerénynek mondható.– Ha továbbra is fent kívánja tartani a vallomását, akkor figyelmeztetnem kell, hogy ha bebizonyosodik a hamis tanúzás tényállása az két év fogházzal büntethető. Fenntartja, vagy visszavonja?

A Házmesterné hosszasan emésztette az elhangzottakat, majd meghozta a döntést. – Visszavonom. – nagyot sóhajtott, majd kibökte, ami a szívét nyomta – mondja, mi lesz a macskákkal?– Gondolom, elviszik őket egy menhelyre, hacsak nem jelentkezik valaki a korábbi lakhelyéről, hogy gondoskodna róla.– Úgy érti róluk?– Nem, csak az egyik macska élte túl a balesetet.– Melyik? – remegett meg a Házmesterné– A szürkés színű.

A Házmesterné arca felderült. Hát mégis angyal lesz. Ha nem is bosszúálló, de megmentő. Megmenti a Füstöst, még ha az urának egész hátralévő életében tüsszögni is kell!

A Tizedessel megbeszélték a további macska-részleteket, majd a Tizedes távozott. Az ajtóból még visszaszólt.– Aztán kérem, jól gondolja meg, ha legközelebb tanúskodni megy, nem leszek újra a védőangyala!

Internacionálé

A Tizedes az asztalánál ült, és azzal foglalatoskodott, hogy az összes összegyűlt aktát, iratot, bizonyítékot módszeresen eldobozolja, a dobozokat lezárja, dátumozza, aláírja, és az átadás-átvételi jegyzőkönyvet az Ügyészség számára megírja. Már majdnem teljesen kész volt, amikor csöngött az asztalán a telefon. A főnök volt.– Hogy áll az Ördögh ügy?– Jelentem, most készítettem össze átadásra.– Helyes, akkor gondolom az áldozat személyazonosságára is fény derült, és a nemzetközi körözési listákon is ellenőrizte!

A Tizedes egy szót sem szólt!– A hallgatása nekem azt súgja, hogy nem emlékszik a részletekre, de már lezárta a dobozokat és a jegyzőkönyveket. Tudja mit, azért szedje elő, és tegyen nekem jelentést előbb, hadd várjanak csak az -ügyészek. Ha jól hallottam, a Főügyész már beélesítette a médiakapcsolatait az ügyben. Hadd várjanak már egy kicsit ők is........ – és ezzel letette.– Hogyaza......... – kezdett egy cifra káromkodássorozatba a Tizedes. – Mi vagyok én, Petrocelli magánnyomozója??? – Nagy sóhajtások és fenékvakarás közepette előszedte az „Áldozat” feliratú dobozt, és felhasította a zárószalagot.

Egy dosszié feküdt a kupac legtetején, alatta egy zacskóban az áldozat ruházata, egy másik zacskóban a nála talált értéktárgyak és eszközök.

Először a dossziét lapozta át. Hivatalos stílusban az alábbi adatokat tartalmazta: 

Kaukázusi férfi, barna haj, barna szem, enyhén kopasz, 178cm magas, körme ápolt, gondozott, nála lévő iratok szerint neve: Korda Károly, lakcíme: Budapest, Dob utca. Különleges ismertetőjegye a bal felkar belső oldalán ötvenforintos méretű, barna anyajegy. Széle szabályos.– Na, akkor előbb ellenőrizzük az adatokat. – kezdett bele nagy kedvetlenül a Tizedes. Igaz, a nyomozás kezdetén semmi okuk nem volt kételkedni az adatok valódiságában, de nem szerette volna, ha a nyomozás beszámolójakor a Főnök az orrára koppint. Az ilyen koppintások szoktak büntetésekbe torkollani, aztán meg majd egy lakatlan tanya közepén találja magát egy lakókocsiban. Vagy feljegyzik a személyi kartonján. Na azt meg aztán végképp nem szerette volna. Akkor már inkább a lakókocsi. Azt oda tolom, ahová akarom, ellenben a személyzeti lap....

Megnyitotta gépén az Állampolgár Lakcím és Szavazó Nyilvántartót. Kicsit lassan indult a rendszer, de legalább volt ideje kitölteni egy pohár kávét. Reggelente jól jön egy ilyen lusta rendszer.

Begépelte az ellenőrizni kívánt adatokat, majd a homokóra elindult. Nagyot kortyolt a kávéból. A rendszer kidobta a találatot. Szerencsére csak egy volt. Ez jó jel, gondolta. Megnyitotta. Korda Károly létező személy, lakcím is pontos. Nagyszerű. Elégedetten hátradőlt, és már azon volt, hogy visszacsomagol mindent a dobozba, amikor észrevett egy apró piktogramot a monitoron.– Ez meg mi a fene? – morogta hangosan. Rákattintott, és egy széljegyzet ugrott fel. Hangosan felolvasta.– Hagyatéki eljárás folyamatban. Mi a fene? – jobban megnézte, mert azt gondolta, ilyen gyorsan csak nem dolgoznak az önkormányzatnál, hiszen még a temetésre sem adtak engedélyt. Gyorsan megkereste a dátumot, amihez kattintgatnia kellett még egy párat, de eközben volt ideje szidni a rendszert is.– Idióták írják a programokat, esküszöm, ha egyel találkozom, lövészeti céltáblának fogom használni!!! Mi a fenéért nem kell az ilyen széljegyzetekhez automatikusan menteni a dátumot meg a bejegyző nevét és azonosítóját!!!! – jaj, de mérges volt.

Azért egy percen belül megtalálta az utolsó módosítás dátumát is. Megdörzsölte szemét, mert azt hitte, rosszul lát.– 2008. 05. 19. Ez nem lehetséges! – leellenőrizte újra, de megint csak ezt az adatot dobta ki a gép.

Gyorsan nekiállt megkeresni az adatok között, hogy ki írta a széljegyzetet, és meg is találta. VII. ker. Önk. Nagyné. 

Felkapta a telefont, és felhívta a hetedik kerületi önkormányzatnál a Nagynét. Szerencséje volt, még bent volt.– Kiss Tizedes vagyok a kerületi Kapitányságról. Jó napot!– Üdvözlöm, miben segíthetek?– Folyamatban lévő ügyem nyomozása során felmerült Korda Károly neve és lakcíme, ám a nyilvántartó szerint hagyatéki eljárás van folyamatban, és Ön az eljáró. Felvilágosítana?– Nos, általában telefonon nem adunk ilyen felvilágosítást, de ha azonosítja magát, azt hiszem megtehetem.

A Tizedes boldogan megtette, valahogy nem volt humora elcammogni az Önkormányzathoz. Általában kiverte a helytől a hideg. Naponta szokott a Kórbonctanra menni, de ott még sohasem volt rosszul, ellenben ha csak az Okmányiroda előtt elhaladt, kiverte a jeges veríték. Lehet, pszichológushoz kéne mennem – gondolta sokszor, de aztán nem ment, hogy is nézne ki a szolgálati kartonján!

Eddig tartott az elmélkedése, no meg a Nagyné szöszmötölése, hogy előkeresse a kért iratokat.

Gépi hangon kezdte bedarálni a dosszié tartalmát a telefonban.– Az Ön által keresett személy 2008. 05. 08-án autóbalesetben elhunyt, élő rokont ez idáig nem sikerült találnunk. A temetésről az Önkormányzat gondoskodott. Végrendeletet az elhunyt nem hagyott. És most nézem, tényleg le kellett volna már zárnom az ügyet. Ha ennyi idő alatt nem jelentkezett rokon, akkor ezután sem fog.– Várjon, várjon. Személyleírást tud adni róla?– Hogy gondolja??? Én nem ismertem ezt az embert! – háborodott fel Nagyné.– Istenem ezek a nők! Megőrjítenek! – gondolta magában a Tizedes, de kedvesen csak annyit mondott nevetve:– Ohh, nem is feltételeztem, hogy minden kerületi lakost arcról ismer, csupáncsak azt feltételeztem, hogy az elhunyt személyi igazolványa, esetleg jogosítványa szerepel a dossziéjában, ha egyszer nem találtak rokont.– Igaza van, de butus vagyok – könnyebbült meg Nagyné. – Várjon, megnézzem. A személyi igazolványt nem találom, de itt van a jogosítványa. Ősz haj, nagy lapos orr..... tudja kire emlékeztet engem egy kicsit? A Gyurcsokra, tudja, a gyógyítóra!

A Tizedes majdnem mellényelte a kávéját. – Úgy érti, a tévés gyógyító? – döbbent meg a Tizedes.– Igen, a Józsi! Magát is meggyógyította már? Nekem az Anyukám, Isten Nyugosztalja, utolsó heteit könnyítette meg. Nagyszerű ember, nem?!– Nos, róla mindenki ugyanazt gondolja. – Adott korrekt, de sokféle módon értelmezhető választ a Tizedes. – Köszönöm a felvilágosítást!– Nagyon szívesen! Ugye tudja, hogy hol érheti el?– Már az áldozatot, hogy melyik temetőben van?– Dehogy, kit érdekel az a fickó! A Józsit! Tudja a Józsit, hogy érheti el?– Jaj, hát hogyne! – került gyorsan ki a csapdából. – Akkor viszlát! – és letette, mielőtt a Nagyné azt mondhatta volna, hogy koncentráljon erősen a tévére.

Hát, akkor most nagy a szar! – kezdte frappánsan a gondolkozást a Tizedes. – Lehet, tényleg hívnom kéne egy kis segítséget? – poénkodott a saját kárára.

Szóval a személyi hamis. A fickó a Korbonctanon nagyon nem úgy nézett ki, mint a Gyurcsok vérrokona, de még csak nem is úgy, mint egy ismerőse. 

Elővette a dobozból a ruházatot tartalmazó zsákot, és óvatosan kinyitotta. Egy üres pultra fektette a ruhadarabokat, és mindet alaposan átnézte. Azon túl, hogy az ismeretlen áldozat minden valószínűség szerint angol használtruha boltból öltözött, nem sokat segített rajta. Van ilyen boltból vagy ezer a városban. A környező településekről nem is beszélve.

Kiborította az eszközök feliratú zsákot is, és gondosan elrendezte az asztalon. Na, ez sem mondott neki sokat. Annyira volt férfi, hogy tudja, milyen szerszámok vannak előtte, de kész. Ennél több semmi. No nem mintha bármi röstelleni való lett volna abban, ha egy férfi szívét nem dobogtatja meg egy marék szerszám, de valljuk be vannak a fegyveresek, meg vannak a szerszámosok. A fegyveres kétszáz méterről azonosítja a lövésztárs fegyverét, a szerszámosok meg sorban állnak a Praktikerben az akciós héten a tizedik racsnis (krova) készletért. Na a Tizedes a találati lyukról megmondta a kalibert, ellenben a kereszt (csillag) és az imbusz csavarhúzó közötti különbséget a nagypapa a halálos ágyán sem bírta beleverni abba a szűk csövű agyába. Elővette a szakértői jelentéseket, de sajnos azok sem tartalmaztak semmi segítséget. Csupán megállapították, hogy a szerszámokon nem volt ujjlenyomat – vagyis az áldozat kesztyűt használt, ami a télvíz idején annyira nem meglepő fordulat, – valamint, ez előtt még sohasem használták, vagyis mind teljesen új volt.

Leült, és gondolataiba mélyedt. Pár perc után úgy döntött, hogy megnézi a nemzetközi körözési és a nemzetközi terrorista adatbázisokat. Hátha talál bennük valamit. Ehhez azonban segítségre volt szüksége, mert neki nem volt hozzáférése az adatokhoz. Csak a Főnöknek. Ez gáz. Majd eszébe jutott, hogy valószínű innen tudta meg a Főnök, hogy ezt a vonalat még nem ellenőrizték. – Most légy okos Domonkos! – szólt magának, pedig ő Tibi volt, de nem a csokis fajtából.– Megvan, a Géza!! – derült jókedvre. Ő volt az Gazdaságisok főnöke, de rangban még mindig a Nagyfőnök alatt.

Elrohant a Gézához, hogy segítséget kérjen. Röviden vázolta a helyzetet, majd megkérte, hogy a nemzetközi körözések és ismert terroristák között keressenek a különös ismertetőjel alapján. Jól meglepődtek, mikor tizenkét találatot adott a gép. A találatokat kinyomtatták, majd visszament a szobájába. Épp csak leült, amikor kopogtak, majd azonnal nyílt az ajtó, és Magduska védője, Fehér Attila lépett be méltóságteljesen az ajtón.– Jó napot!– Önnek is! Miben segíthetek? – Csak gondoltam, beugrom, és megnézem, hogy mi a helyzet, mikor szándékoznak átadni az ügyet az Ügyészségnek?– Gondolom, már nagyon várják.– Csak mint az éhes oroszlánok az etetést! Nagy ügy ez, nem gondolja?– De, kétségtelenül!– Látom, most készíti össze a dobozokat az átadáshoz! – nézett szét a szobában a Védő – Akkor nem is tartom fel! Feltételezem, időben megkapom az értesítést, ha további szakaszába lép az ügy?– Mi sem természetesebb! A viszontlátásra! – zárta rövidre a beszélgetést a Tizedes.– Na, akkor most tényleg vágjunk bele, és már neki is kezdett volna a listának, amikor váratlanul visszalépett a szobába a Védő.– Bocsánat, de megakadt a szemem valamin. Ha nem haragszik, megmutatná nekem azt a csillag csavarhúzót? – nyúlt félreérthetetlenül az asztal felé a Védő.– Öööööööö, hogyne – adta oda bizonytalanul a Tizedes. – Ez meg mi a fenét akar??? – kérdezte magában.– Áh, igen, ez pont olyan! Nahát, ki hitte volna! – nyújtotta vissza egy mosoly kíséretében a csavarhúzót.– Bocsánat, engem is beavatna?– Oh, hát hogyne. Nem haragudjon, ehhez kicsit vissza kell menjünk az időben. Tudja, az én feleségem nagyon szereti a sorozatokat. Valaha nagy kedvence volt a Feketeerdő Klinika a Brinkmann professzorral, Udoval és a Nővérkékkel. Annyira odáig volt, és annyira követelőzött, vagyis kedvesen kért – köhintett a Védő – hogy elutaztunk megnézni az igazi Klinikát. Ne értsen félre, nincs ott semmiféle klinika, de van ott sok gyönyörű kastély, erdő, víz, tó, és az egész nagyon tiszta, és harapni lehet a levegőt. Az Asszony romantikus alkat, tudja? Nos elmentünk, ott töltöttünk egy hetet, és akkor láttam egy pont ilyen szerszámot. Farönkökből építettek valami házat, és ott mindenkinek ilyenje volt. Megjegyeztem, mert az Asszony bekéredzkedett a vécére, nem volt neki elég sűrű az erdő – ki érti az asszonyokat – szóval ott beszélgettem kicsit a dolgozókkal, és megmutatták a szerszámokat. Kirschen. Ez volt a márkájuk. Tudja, nagyon szépek voltak. Aztán mikor hazajöttünk, persze én is ilyeneket akartam, de sehol sem találtam. Később, mikor megnyíltak az Obik, meg a Praktikerek, nagyon boldog lettem, mert biztos voltam benne, hogy hoznak be jó minőségű külföldi szerszámokat, de csalódnom kellett. Nem hoztak. És azóta sem láttam ilyet. Máig. Nos, nem is tartom föl, csak eszembe jutottak a Brinkmannék, meg amikor még........na de az már régen volt! Viszlát! – és ezzel ténylegesen távozott.

Kis Tizedes meg ott maradt egyedül a gondolataival.– A rohadt élet! Németország?? Mi lesz itt, Internacionálé???

Öregapám térde kalácsa

Az egésszel csupáncsak az az egy probléma volt, hogy a Tizedes nem volt valami nemzetközi. A diplomához persze előírták a két nyelvvizsgát, de azt nem, hogy melyik legyen legalább az egyik. Így aztán hosszúnak éppen nem nevezhető tipródás után nyelvvizsgát tett eszperantóból és oroszból. Azt hiszem, nem kell magyaráznom miért. Na erre melyik az a két nyelv, ami sohasem bukkan fel nemzetközi körözéseken? Na ja, jó sok kettő. Igen, köztük e kettő is. A Tizedes nem bírta megérteni, hogy a világ miért van beleragadva az angol csábításába, mikor az eszperantó mennyivel egyszerűbb már. De azért igazán szívből mégsem magát sajnálta, hanem az orvosokat. A latin. Igen a latin, na azért az jóval nagyobb szívás. 

Ott ült az asztalánál, és azon gondolkozott, hogy mit is csináljon. Természetesen a nyomozati szabályokkal tisztában volt, nem is az volt a kérdés, hogy hogyan tovább, hanem hogy HOGYAN tovább??? Világos, nem? Ez az átkozott nyelvtudás bántotta őt, mint öregapját a térde kalácsa. Az is mindig a legrosszabbkor mondott csődöt. Ki kell találni valamit sürgősen. Arra már régen rájött – ugye a szükség nagy úr – hogy ha kap egy levelet vagy e-mailt ismeretlen nyelven, akkor csak előkap egy fordítóprogramot, mint pl. a „Google Translate”, és bár bizonyosan egy kalap halandzsát kap, de ebből már egy nyomozó simán visszafejti, hogy mit akarhatnak. És ebből meg is lehet élni, de persze csak akkor, ha az ember nem nemzetközi ügyeken van, mert ott tényleg beszélni kell angolul meg németül, meg az öregapám térde kalácsa tudja még hány nyelven.

Már kezdte kitalálni, hogy melyik nyelvi tanszékről hozzon be kihallgatásra egy diákot, amikor megcsördült a telefon. Nem nagyon szerette ő ezt. Ha a telefon megcsörrent, neki dolgozni kellett, hát micsoda világ ez?!– Helló! – szólt az ismeretlen a telefonban.– Halló! – üdvözölte őt a Tizedes.– Sprechen Sie deutch? – kérdezte nagyon sajnálatos módon az ismeretlen.– No. – Na ez gyors lesz, gondolta reménykedve a Tizedes.– Do you speak English? – próbálkozott tovább a vonal.– No. – pedig ez most egész angolosra sikerült, elmélkedett a Tizedes.– Ĉu vi parolas Esperante? – lepte meg elég rendesen a Tizedest.– Jes. – lepdődött meg, és derült fel a Tizedes. Ebben az életben nem gondolta, hogy lesz egy olyan telefonhívása, amit eszperantóul fog bonyolítani. Ezért érdemes volt élni.

Így aztán csevegésbe kezdtek.– Azért telefonálok, mert a rendszer jelezte, hogy az egyik általunk körözött személy adatait lehívtátok. – adott gyors magyarázatot a hívásra a telefonvonalban lévő ismeretlen.– Igen, így volt. Egyébként a nevem Kiss. – próbálta valami elfogadható mederbe terelni a beszélgetést.– Oh, párdon, elnézést. Én Tót vagyok. Örvendek.– Nos, tehát, igen, különös körülmények között elhalálozott egy személy, kinek különleges ismertetőjére rákerestünk, és kaptunk tizenkét találatot.– Igen, nos ne keresd őket. Mind a tizenkét személy egy és ugyanaz az ember. Nem tudjuk, hogy melyik lehet a tényleges és valódi neve, de mi csak Aslannak hívjuk. Ez török név, azt jelenti oroszlán. És igaz is. Ezt az embert lehetetlen elkapni. Minden országban más és más néven bukkan fel. Azt gondoljuk, nagyon sok terrorista szervezethez köze van, bár nem tagja egyiknek sem. Saját meggyőződéséből robbantgat. És nagyon ügyes. Hogyan halt meg? Tűzpárbaj? Sarokba szorítottátok, és öngyilkos lett? Igazán szép teljesítmény, egy nagyon veszélyes és régóta üldözött veszélyes terroristát kapcsoltatok le. Kinek az érdeme, mesélj!– Ööööö, hát, nos, az az igazság, hogy egy állampolgárunk parkolás közben meglökött egy pár autót, ő pedig az egyik alatt éppen bombát szerelt. Azonnal meghalt, áthajtott a mellkasán a saját autója, és apróra összetörte az összes bordáját. A tüdőt is átszúrta kettő.– Nohát. Azt akarod mondani, hogy az egyik legnagyobb terroristát leparkolták? – hitetlenkedett Tót.– Igen, egy adóellenőrnő.– Huh. – és röhögni kezdett, nem bírta abbahagyni. – Anyám! – kiáltott fel magyarul.

A Tizedes rendesen meglepődött, és magyarul próbálkozott.– Elnézést, hogy mondta?A vonal végén döbbent csend. Majd a válasz:– Magyarul, miért, Magyar vagy?– Igen, hát nem látod, hogy minket hívtál?– Én nem hívtam, a rendszer automatikusan kapcsolt, nem láttam a számot. Itt ülünk egy központban, és felváltva kapjuk a kapcsolásokat, ha valaki lehív adatot a rendszerből.– És hol van az a központ?– Virginia Állam, de a pontos helyet nem adhatom meg.– Ilyet még apám térde kalácsa sem látott! – és ez maximálisan igaz volt, mivel a nevezett testrész sohasem telefonált, nem rendelkezett szemekkel, és akkoriban telefonból sem volt sok a környezetében.

Miután ilyen szépen egymásra találtak, és kiderült, hogy az egész Egyesült Államokban nagy valószínűséggel nincs még egy ember a magyart leszámítva, aki beszélne eszperantóul, nyugodtabban megvitathatták a dolgot. Tökéletesen illetlenül és a legnagyobb érzéketlenséggel együtt röhögtek egy jó tíz percet azon, hogy a legnagyobb körözött terroristát elparkolta egy Apeh ellenőr.– Ja, a hölgy ellen folyamatban van a büntetőeljárás. Most próbálom lezárni.– Hát én azt ajánlom, hogy még ne tedd! Ha megnézed a körözési adatokat, jó néhány ország ajánlott fel jutalmat a kézre kerítőnek. Szerintem elmondhatjuk, hogy kézre került.– Igen, tepsire került – és ezen megint röhögtek egy kört.– Szerinted hogyan tovább? – kérdezte a Tizedes, mert nemzetközi szinteken elég bizonytalan volt.– Hát a szokásos eljárás ilyenkor, hogy jelentitek a halálestet, mi meg intézzük a többit.– És....... hogyan, milyen........ – kezdett zavartan dadogni a Tizedes.– Mondjuk magyarul, én meg majd lefordítom. Szerintem ezeknek itt már tök mindegy, hogy eszperantó vagy magyar, nem beszélnek semmi nyelvet az anyanyelvükön kívül! Elég gáz, nem?

És ezen megegyeztek, hogy lám, egy szimpla magyar az USA kellős közepén négy nyelven is beszél.

Tót, akiről kiderült, hogy Tóth, megadta az e-mail és fax adatokat, és nevetve elköszönt. – Majd még jelentkezem! – ígérte.

A Tizedes elégedetten dőlt hátra. Nocsak, nocsak, hová tartunk! Ilyet nem látott még a Nagyapám térde kalácsa sem!

Két példányban

Csak ült, és nézte az Amerikából kapott papírokat. Ezeken a hivatalos formanyomtatványokon kellett jelenteni Aslan / Korda Károly halálát. Tóth nagyon rendes kölök lehetett valaha, mert még hevenyészett fordítást is csatolt mellé, ami persze nem szó szerinti fordítás volt, hanem magyarázat. Az alap dolgokat, mint például a név, jelentő neve, dátum nem fordította le, mert persze a Tizedes sem volt kispályás. Egy percre rezzent csak meg a tekintete a COD rovatnál, no nem azért, mert nem tudta, hogy mi az, és nem volt fordítás, tudta ő, nagyon is tudta, csak azt nem, hogy most mit írjon oda. Nő általi elparkolás? Akkor már inkább patkolás, és munkájához méltatlanul hátradőlt, és kiröhögte magából a helyzet komikumát.

Miután végzett, normálisan, európai uniós rendőrhöz méltóan kitöltötte a papírokat. Majd még egyszer elolvasta. Aztán rájött, hogy lehet, hogy az EU-ban frankó, ha a francia kérdőívet németül töltik ki, de lehet, hogy az Amerikaiak kiakadnak, ha az angol kérdésekre magyar választ kapnak. Úgyhogy fogta szépen az egész miskulanciát, és elballagott a nemzetközi részleghez. De ott nem talált senkit. Tovább próbálkozott a Gézával, de megtudta, hogy terepen van. Lepakolta hát az egész cuccot egy asztalra, és rátenyerelt, mint a természetgyógyász, mikor kézrátétellel gyógyít. De hiába, a szavak kézrátétellel sem fordították le magukat. Egy darabig még állt így, és már azon volt, hogy előveszi a telefonos segítséget, amikor megjelent az asztal kicsit sápadt arcú, vékony, pólóba öltözött tulajdonosa. – Bocsánat, azt hiszem ma ettem utoljára a kantinban! – magyarázkodott a kolléga.– Igen, erre mindenki ráébred az első hét után. Új vagy nálunk?– Nos bevallom, igen. A nyelvi tanszékről helyeztek ki hogy segítsek, de erről biztosan körbement valami tájékoztató is, hiszen ezért vagy itt, nem?– Óóó, hát persze! – simult ki a Tizedes homloka. – Van itt egy amerikai kérdőív, már beírtam ceruzával a válaszokat, de kellene némi segítség a pontosításhoz.

A srác nagyon boldog lett. Kiderült, hogy nagy amerikabarát, odáig van a nyomozással kapcsolatos sorozatokért, mint a CSI meg a Law and Order, és bár igaz, hogy eddig öt félévet töltött az amerikanisztika tanszéken, és ha tehetné, még vagy hatot ott töltene, azért a sorozatokból tudja csak, hogy mit kellene írni a papírra. Munka közben a Tizedes elmélázott azon, hogy vajon csak azok képesek egyszerre írni és megállás nélkül beszélni, akik amerikai angolt beszélnek, vagy mások is, mert a srácnak be nem állt szája. Így hamar kiderült, hogy élete Amerika, meg az a fényes kultúra, ami ott van, de pénzt nem sokat ér, hogy tudja fejből az összes állam kormányzójának nevét tíz évre visszamenőleg, ezért jött el a kapitányságra dolgozni. Gondolta, jól fog kinézni az önéletrajzán. Mindeközben a Tizedes azon kezdett aggódni, hogy ha még öt percet itt kell állnia, minden bizonnyal elmondják neki az összes állam kormányzójának nevét, ezért gyorsan rövidre zárta az ügyet. 

Még be kellett szereznie két aláírást. A Főnökét és egy bírói aláírást is. Na ezt konkrétan nem értette, hogy minek, de hát mit vitatkozzon ezen? A Főnök zokszó nélkül aláírta, és egy rafinált csellel azt is elérte, hogy egy öreg, már nyugdíjba készülő bíró is aláírja.– Szerintem, ha Ön most aláírja, kénytelenek lennének az ügy tárgyalását is Önre bízni... – kente a bíró becsvágyát a Tizedes, és jó három perc múlva már úton volt vissza az irodájába.

Meglepődve tapasztalta, hogy az asztalánál Magduska ül. Vagyis az "ül" nem a legjobb szó. Úgy nézett ki, mint egy szomorú fecske a villanydróton. Azért nem omlott össze ülő helyzetében, mert ha ezt megteszi, szerződtetik a Nagycirkuszba, mint guminőt, és ezt minden bizonnyal nem akarta. De azért látszott rajta a lelki válság rendesen, pedig a cirkuszi álláslehetőség akár még fel is vidíthatta volna. Két keze a szék mellett lógott, látszólag azért, hogy a táskát a földön tartsa, holott ezt a gravitáció is simán elintézni. És persze a feje is lógott kicsit, a szeme alatti táskákról már nem is beszélve. – Tudom, meglepi Önt, hogy itt talál, de el kellett jönnöm vallomást tenni! Katasztrófa az életem, és tudom, ha ez sokáig így megy tovább, tényleg meg fogok ölni valakit véletlenül!– Nos hölgyem! Először is, ha megbocsát, ezt már megtette, így az Ön helyében ezen igazán nem lelkiznék, másrészt pedig most akartam felhívni, hogy tájékoztassam, az Ön által parkolással kivégzett személy – és ezen a pontom Magduska lassú szipogásba kezdett – többszörösen szerepelt a nemzetközi körözési listákon, és jelentős jutalmat ajánlott fel több ország is a kézre kerítőnek, többek között az Egyesült Államok is. Nos, én ezt nem nevezném katasztrófának, sokkal inkább szerencsének!– Úgy érti........ – nézett fel a szárnyaszegett fecske – úgy ért, pénzt? Adózott tiszta jövedelmet?– Úgy bizony! – csillogott a Tizedes szeme. – Semmi mást nem kell tennünk, csak aláírni egy pár papírt, amik itt vannak, és elfaxolni őket. Nos, mit szól?– Ez, ez, ez..........mintha csak álmodnék......... megtört az átok? Maga szerint megtört?– Nos, eddig nem mondta, hogy el lenne átkozva, de ha el is volt, ezzel most melléfogott az átok! Nyugodjon meg, és higgye el, nincsenek átkok, csak balszerencsés napok! Itt írja alá!

Magduska hitetlenkedő szemekkel aláírta a papírt, majd a Tizedes is, de ő csillogó szemekkel.

A Tizedes összefogta a hat lapból álló anyagot, és felállt.– Jöjjön, elindítjuk ezt az anyagot világhódító útjára! Ja, hopp, majd elfelejtettem, csatolni kell a Halotti Anyakönyvi Kivonatot is! Itt van valahol, megkeressük!

Kettesben indultak a postázóhoz, hogy megnézzék, felküldték-e már a kivonatot. Szerencsére ott volt, de volt rajta egy papír: Eredeti Példány! Kérjük fénymásolni!

Így aztán a fénymásoló szobához mentek, ahol egy csomó teljesen csillogó új gép fogadta őket.– Hja – ismerte el a Tizedes – jönnek a választások, ilyenkor szokott megugrani az állományunk technikai színvonala.

Igen ám, csakhogy ezt a gépet a Tizedes még sohasem használta, és fogalma sem volt, hogy mit kell tenni. Szerencsére Magduska felkiáltott.– Nahát, nekünk is pont ilyenünk van! – és ezzel megsimogatta szerelmesen a gépet.

A Tizedes felvidult, nem szeretett ügyfelek előtt beégni, ami egy rendőrtől teljesen érthető. Így egy könnyed mozdulattal átadta a kivonatot a Magduskának, aki berakta a gép adagolójába, és megnyomta a gombot. A gép életre kelt, beszívta a lapot.– Két példányban legyen szíves! – kérte mosolyogva Magduskát.

Szegény egy szót sem bírt szólni, csak könnyek gyűltek a szemében.– Ez itt egy iratmegsemmisítő. Tudja, nekünk is pont ilyen van az irodában. – és kitört belőle a zokogás. – Átok van rajtam, átok!!!– Ugyan, ugyan, ne sírjon, az én hibám! Csak lovagias akartam lenni, de ha tudom, hogy ez lesz belőle, magam téptem volna csíkokra, higgye el!– Nem haragszik? – szipogott még kettőt.– Nem ám! Tudja, a maga katasztrófái miatt engem előléptetnek, és kapok jutalmat, és ez már biztos, függetlenül attól, hogy mit tesz ma még!

Magduska nagyon megnyugodott. Együtt elfaxolták a papírokat egy megjegyzéssel, hogy a Halotti Anyakönyvi Kivonatot később küldik. A Tizedes kikísérte Magduskát az ajtón, és nézte, ahogy távozik, ahogy léptei egyre könnyebbek, mintha nem is a belvárosban, hanem homokos tengerparton sétálna pálmafák tövében, könnyű vászonruhában, amit meg-meglibbent a szél. Igen, ezt látta a Tizedes. Rögtön két példányban.

Kopp-kopp

Agya automatikusan vitte a megszokott útvonalon. Nem is gondolkozott, nem is nézett semerre, és amilyen mákja volt, azonnal jött minden csatlakozás. Gondolatai a pénz körül forogtak. Vajon mekkora összeg lesz a jutalom? Biztos vonnak le belőle forrásadót, meg majd itthon az szja, meg persze a járulékok, de azért csak marad valamennyi egy nyaralásra. Szigetre vágyott, trópusi szigetre. Olyan helyen még úgysem volt. Bement az épületbe, miközben agya azon járt, hogy milyen ruhákat is kellene pakolni majd a bőröndbe. Beszállt a liftbe, és azon gondolkodott, homokos vagy kavicsos tengerpartot kellene választani. Mindkettőnek van előnye és hátránya. Végigment a folyosón, és leült az asztalánál. Kivette zsebéből a kulcsokat, és kinyitotta a legfelső fiók zárját. Kihúzta, közben azt gondolta, vajon milyen koktélokat szolgálnak fel ilyen helyeken? Ekkor belenézett a fiókba. Vigyorgott rá egy óra. 17:52. Csak így. 

Magduska körülnézett. Egyedül volt az egész teremben, pedig jópár asztal volt ott. A főnök szobájából persze fény szűrődött ki, de az átlag dolgozó már rég hazament.

Döbbent arccal felállt, és hazaindult. – Mi a csudának jöttem én ide? – morfondírozott közben magában.

Mivel úgy találta, hogy a vidám gondolatok olyan erős bűntudatot ébresztettek benne, hogy elment ledolgozni azt, jobbnak látta, ha egyszerűen nem gondol semmire. Elég nehezen ment, mert egyszer csak beugrott neki, hogy Pi a Colada, majd rögtön utána a B-52. Gyorsan elhessegette magától ezen léda gondolatokat, és erősen koncentrált a tizennyolcas villamosra. Nem ment. Az a fránya Pi a Colada egyszerűen beette magát oda. 

Először is elmerengett, hogy hol a fenében hallotta ezt a szót, aztán meg arról elmélkedett, hogy ez vajon tényleg egy koktél, vagy valami étel, amit Luigi említett?

Közben a lába vitte a jól ismert útvonalon.

Bement az épületbe, de közben a Luigi és az olasz ételek keringtek körbe, mint a nap körül a bolygók. A lépcsőfordulóban épp a rántott mozzarellagolyók friss ropogós salátában fordultak szintén körbe, hogy öntet formájában friss zuhanyt vegyenek. A kulcscsomót mikor elővette, leállt a forgás, és a bolygók is lelassultak. – Hol a csudában vagyok?! – döbbent rá a koordinátáira. Lába hazavitte. Haza, nem az Edéhez.

Belépett, lámpát gyújtott, és nagyot sóhajtott. Ekkor kopogtak. Ugrott egy nagyot. Erre azért nem számított.

Nagyon óvatosan kikémlelt a kukucskálón. Elsősorban azért, mert nem akart sem a Házmesternével sem a Kovács nénivel összezörrenni. Ahogy ezt kigondolta, rá is jött azonnal, hogy a Kovács néni már nincs, a Házmesterné meg önálló formájában egy elviselhető asszony.

Ő volt valóban, a Házmesterné.– A temetés pénteken lesz, délután kettőkor a Pasaréti Temetőben. Urnás temetés lesz, ne készüljön koszorúval, csak egy csokor virággal. Koszorút egyedül Mi, a Barátnői fogunk vinni. A szertartása is eljön?– Ööööö, iiiiiiigen. – Nem is tudta, mit mondjon. (Illik egyáltalán a halál okozójának megjelenni a temetésen? – gondolta.)– Nos akkor délelőtt tízkor jöjjön el a plébániára. Tudja hol van, ugye?– Természetesen.

És a Házmesterné minden további fecsegést nélkülözve elment. 

Magduska megkönnyebbülten zárta be az ajtót. Nem is tudta, mit csináljon. Menjen haza Edéhez, vagy ha már itt van, aludjon itt? Épp kezdett volna dűlőre jutni, amikor megint kopogtak.– Biztos a Házmesterné elfelejtette mondani, hogy feketében menjek – morgolódott magában, miközben szélesre tárta az ajtót.

Három fekete kabátos férfi állt ott. Egyikőjük biccentett a fejével, majd tört magyarsággal azt mondta:– Mi jönni a jutalommal Egyesült Államokbol. Sorry, beszél ön angol?– Yes – hebegte meglepetten Magduska.

A következő másodpercben elsötétült előtte a világ.

Miközben Magduska erősen arra koncentrált, hogy segíteni tudjon a szavakkal az idegen férfinak, társa Magduska mellé lépett, és villámgyorsan kendőt nyomott az orrához. A szer azonnal hatott, az ájulásba zuhanó testet ketten elkapták, és gyorsan beléptek vele a lakásba. 

Az eredeti terv szerint ki kellett vinniük a házból az autóhoz, ám arra nem voltak felkészülve, hogy itt Budapesten ennyire lehetetlen az utcán parkolni. A negyedik társuk három kör után kénytelen volt a párhuzamos utcában leparkolni, ami ráadásul egyirányú is volt, de a profik azonnal alkalmazkodnak az új helyzethez. Döntés és cselekvés, azonnal. Ez volt a fő jelszavuk. Gondolkodjanak a tőzsdecápák, nekik van idejük bőven.

A terv tehát módosult, Magduskát fel kellett öltöztetni kabátba. Nem volt nehéz. Egy ájult nőt jóval könnyebb felöltöztetni, mint egy ébren lévőt. 

Kiléptek a lakásból, és feltűnés nélkül az utcára vitték. Kicsit bonyolult volt úgy menni vele, mintha nem lenne ájult, de ezt is sikerült megoldaniuk, mert tépőzáras szalaggal rögzítették a lábait. A jobb lábához a szakállas kedves fiatalember ajánlotta fel bal bokáját, a bal oldali lábának pedig a tört magyarsággal beszélő úriember lett a pártfogója.

Öt perc alatt el is jutottak az autóhoz. Onnan már simán ment minden, amennyiben simának lehet nevezni azt, hogy a sofőr ékes new yorki tájszólásban szidja az elvetemülteket, akiknek van pofájuk ilyenkor az utakon közlekedni.

A Szentenderi útra tartottak, ott volt ugyanis egy épület, amit Megbízójuk kibérelt, és aminek jelenleg nem volt szomszédja. Valami csődbe ment vállalkozás irodája.

Begurultak az ajtón, és azonnal életbe lépett a kettes fázis.

Magduskát kivették az autóból, és egy székhez kötözték a valaha irodának szolgáló szobában. Felkészültek a kényszervallatásra. És vártak. Nem kellet sokat. A szer, amivel elkábították, hamar kiürül a szervezetből.

Először csak nagy fekete pacákat látott a nagy fehér abroszon. Aztán lassan ki tudta venni, hogy azok a nagy fekete pacák, azok nagy feketébe öltözött emberek, a fehér abrosz meg egy fal. Aztán egyszer csak teljesen visszanyerte tudatát és éberségét, és ekkor döbbenten körülnézett.– Ráférne erre a helyre egy kis vidámság, nem gondolják? – próbálta indítani a beszélgetést.

Fel akarta emelni a kezét, hogy megigazítsa minden bizonnyal szétzihálódott frizuráját, így kénytelen volt rádöbbenni, hogy megkötözték.– Na de kérem, mit akarnak tőlem?– Shut up! (pofa be) – förmedt rá a tört magyart beszélő. Szegénynek az egész repülőúton idáig ezt a szerencsétlen magyar mondatot kellett bebifláznia. Még egy kazettán kimondva is megkapta a Megbízótól, csakhogy tökéletes legyen, de persze nem lett az. Van, akinek van nyelvérzéke, és van, akinek nincs. Joe-nak speciel nem volt. De persze nem abból a fából faragták, hogy ezt bevallotta volna, mikor a Megbízó a sikeres akció esetén eddigi élete legnagyobb sikerdíját emlegette. Háromszázezer dollár kápé. Eddig sem volt kispályás, de ezzel az akcióval határozottan nagyot lép előre a bűnözői ranglétrán.– Ede hol vagy, Ede hol vagy? – esett közben egyre nagyobb kétségbe, pedig nagyon is jól tudta, hogy Ede még három napig bizony Írországban van, és ha csak nincs közöttük telepatikus avagy mobil kapcsolat, Ede sohasem fogja eme suttogást meghallani.

Ekkor Rodrigo lépett Magduskához. Ő fiatal és jóképű volt. És spanyol. Kedvesen megsimította Magduska arcát, akinek ez még akár jól is eshetett volna, ha nem lett volna a kezében egy méretes bikabökő. De volt, mégpedig egy halfilézőkés. Úgy tartotta, hogy az a tökéletes fegyver, mert ha előkerül, mindenki megdöbben elsőre, és ez az egy másodperc elég a csatában a győzelemhez. 

A sofőr laza egykedvűséggel egy fogpiszkálót rágcsált. Az ő neve Mr. Smith volt. És ehhez ragaszkodott még akkor is, amikor a megbízó megkereste, és igazi nevén szólította.– Kérem, kérem, hát hová tűnik így az illúzió! – korholta le megbízóját, akinek már ez az egész megnyilvánulás is nagyon szimpatikus volt, főleg az után, hogy Mr. Smith ragaszkodott ahhoz, hogy szigorúan csak Mr. Megbízónak szólítsa megbízóját. Minden csapatba kell egy ilyen megbízható ember, pláne, ha mindennemű járműre, legyen az légi, vízi vagy földi, van jogosítványa. Na jó, Jumbót nem vezethet ő sem.

A negyedik elkövető szó nélkül ült Magduskával szemben. Mikor látta, hogy a nő már teljesen visszanyerte tudatát, hiszen meg akarta igazítani a haját, beszélni kezdett hozzá, természetesen angolul, hiszen a legelső pont volt, hogy tisztázzák, érteni fogják egymást. Pedig ha tudta volna, hogy Magduska pusztán udvariasságból mondta..........

Amikor Magduska még gyermek volt, szülei kellő ideológiát gyártottak a nyelvtanuláshoz. Oroszul természetesen tanulnia kellett, mert ki tudja, mit hoz a jövő, és jobb ma egy orosz a könyvespolcodon, mint egy az ajtód előtt. Franciául azért tanult, mert a leghíresebb, Magyarországot is érintő szerződéseket mind francia földön írták, ezért, aki ott akar lenni a sodrásban, annak ismernie kell a nyelvet. Nem beszélve arról, hogy Magdusanyus fülig szerelmes volt egykor egy francia férfiba, akiből egy szót sem értett, de elbűvölte a nyelv dallama. Az angolnak már csak annyi hely maradt, hogy hetente egyszer 45 perc erejéig tanulta. Hogy mi maradt meg belőle, hát csak a My name is Magduska és a Yes, I speak English. Pedig dehogy.

Nos eme ismeretek hiányában kezdte meg a fogoly vallatását Puma. A puma kecses állat, gyors, remekül rejtőzik és félelmetes ragadozó. Kár, hogy Puma nem róla, hanem a sportszermárkáról kapta nevét. Csak Puma cipőt hordott. És abból is csak fehéret. Fene a gusztusát. Most sem illett a tetőtől talpig előírt fekete szereléshez, de ez van. Az ember vagy ragaszkodik az elveihez, vagy mehet a sunyiba. – Azt mondják, veszélyes vagy! Elintézted a Mura bandát, pedig ők már Szlovákia három nagy bankját is kirámolták. Hogy csináltad? Az a szóbeszéd járja, hogy még egy lövés sem dördült el, magukat adták fel a fiúk! Pedig micsoda remek srácok voltak! Szóval, hogyan?

Magduska hallgatott, mint kocsonyában a hús. Mit is válaszolhatna egy marék halandzsára? Az a pár angolóra már rég a feledés sűrű ködébe veszett.– Nem válaszolsz? Úgy is jó. Akkor halljuk, mint csináltál Aslannal?

Magduska tüntetőleg végignézett a plafonon. Majd csak ráébred ez a fehérlábú gengszter, hogy nem érti amit mond.– Tudja, Aslan nem volt a barátunk. De olyan visszafizethetetlen szolgálatokat tett egynémely robbantásával, ami örök hálára kötelez bennünket. És nem csak mi Amerikában érzünk így. Így éreznek a spanyolok, ezért van itt Rodrigo. Nagyon hálás neki a Távol-Kelet, ezért van itt Mr. Smith is.

Ördögh Magduska. – biccentett közben fejével Magduska, mivel úgy tűnt neki, most ejtették meg a hivatalos bemutatkozás ceremóniát, csak kicsit sajnálta, hogy a neveken kívül nem sokat értett belőle. – Nos, nincs semmi mondanivalója?

Magduska huncut mosoly kíséretében felhúzta vállát.

Ekkor Puma hossza monológba kezdett, terve szerint azért, hogy megmutassa Magduskának, micsoda sértés volt Aslan kinyírása, és milyen fontos lenne, hogy Magduska átvegye a helyét. Az a személy, aki elintézi a valaha volt legnagyobb független terroristát, az maga is azonos rangra emelkedik vele.

Vázolta, micsoda remek lehetőségek rejlenek a nemzetközi terrorizmusban, és milyen sok pénz is mozog általa. 

Magduska csak nézte a hevesen gesztikuláló és artikuláló férfit, de aztán hamar megunta. Olyan ez mint az opera, gondolta. Oda is csak kellő megszállottsággal lehet menni. Nem tudta elnyomni magában az ásítást. Puma ettől dühbe gurult. A többiek is felélénkültek, mintha csak adrenalin lett volna nekik ez a kis ásítás.

Felváltva ordibáltak, csak sajnos Magduskának fogalma sem volt, hogy miről. És így járt a legjobban, miután ugyanis ilyen látványosan visszautasította a terrorista életpályára szóló invitációt, hát nekikezdtek a C tervnek. 

Megfélemlítés. Megtörés. Kivégzés. Ez volt az utasítás, ha a nő nemet mond a fejvadászoknak. 

Véletlenül kinyírtam, baj?

Magduska csak forgatta a fejét, és a négy férfit nézte. Nem tudta eldönteni, hogy ezek végül is mi a fenét akarnak tőle. Szavukat se értette, a kifejezéseik sem voltak valami egyértelműek, mikor meg megpróbálta mimikáról kitalálni, hogy mi játszódhat éppen, rá kellett jönnie, hogy egy, ezeknek nincs mimikája, kettő, neki meg gyakorlata nincs abban, hogy milyen arckifejezés milyen jelentéssel bírhat. Nem CIA ügynök, csak egy egyszerű APEH ellenőr, ott ez nem elvárás. Jelenleg.

Puma döntésre jutott. A nők szívére mindig lehet hatni.– Jól van, nézd, értem én. Mi itt most rád törtünk, elraboltunk, és dacos vagy. De ez a te érdekedben történt. Miattad, érted! Ha megállnak előtted a flancos nyomozó urak, bekerülsz a rendszerükbe, aztán ha csak elszellented magad, tudni fogják. Hát mi lesz az emberből, ha még csak egy jót sem finghat?

Úgy érezte, remek kis beszédet adott elő. Ahogy a többiekre nézett, mind helyeslően bólogattak fejükkel. Csak az az elvetemült nő nézte elmélázva a plafont.

Ekkor Rodrigo vette át a stafétát.– Aslan fontos ember volt. Az egyetlen, aki arc nélkül, profi módon, de minden szervezettel barátságosan dolgozott. Oroszlán volt Aslan. És aki Aslant elintézi, az egy hős lesz. De csak akkor, ha Aslan vérző teteme mellől felveszi a sors által nyújtott lehetőséget, és él vele!

A Puma és Mr. Smith is helyeslően bólogatott.

Magduska kezdte kapiskálni már. Aslan, ez valami arab szó lehet. Ja, ezek biztos iszlám hívők.– Allah akbar! – mondta az egyetlen mondatot, amit egyszer egy filmben hallott. Vagyis: Allah nagy.

A Puma, Joe, Mr Smith és Rodrgio döbbenten nézett. – Ez meg mi a szar volt? – súgta oda Rodrigo Joenak.– Nem tudom, de ez a nő nekem nagyon gyanús. Biztos, hogy nem beépített ember?

Puma intett a többieknek, hogy hagyják csak, majd Ő.– Allah Akbar!

Magduska megnyugodott. Na jó, akkor ezek csak valami iszlámista banda tagjai. Kicsit gondolkodott, majd eszébe jutott. Nincs rajta kendő, pedig az kötelező a hívők körében. Lehet, hogy ezért ilyen izgatottak ezek?

Mivel úgy gondolta, legegyszerűbb, ha finom célzásokat tesz rá, a felé forduló Pumára nézett mereven.

Puma arra gondolván, hogy most végre övé Magduska teljes figyelme, lezseren féllábával rálépett egy székre, majd könyökével térdére támaszkodott, így feje egy vonalba került Magduskáéval.– Így kettőnk között, igazán elárulhatná hogyan jutott Aslan nyomára? Miből jött rá, mire készül? Követte, hmmm?

Magduska szemével felfelé nézett a saját feje teteje irányába. Puma rögtön kapcsolt.– Oh, értem. Föntről jött a tipp. És kitől?

Magduska nem értette, hogy ezt miért nem lehet megérteni? Csak adják a kendőt és kész. Mérgében fújtatott egy nagyot.– Áh, értem! – csapott le megint Puma. Legfelső körök. Igen, mindenki sáros valamiben odafent. Fizettek magának? Mennyit kapott?

Magduska kezdte azt gondolni, hogy mégsem a kendő lesz a baj, de akkor meg mi? Talán a Luigi? Ezeket küldte volna a Maffiózó? Tényleg! Biztos az a mocskos Maffiózó keze van a dologban! – Nem mentem el az utolsó alkalomra, mert akkor halt meg a Kovács néni, aztán most így áll rajtam bosszút. – gondolta. És nagy dacosan felszegte a fejét. Na, ezek aztán beszélhetnek neki! Luigi, kitartás! Én nem adom fel! – és harci kedve magasra csapott.

Puma csak nézte, hogy a nő arca megkeményedik, dacos lesz, fejét felszegi, és mereven nézi a falat.

Odafordult a többiekhez.– Nem jutok vele semmire. Szerintem kiképzést kapott. Nem marad más hátra, kényszeríteni kell, hogy feladja megbízóit, és hogy hogyan talált Aslan nyomára. Vallatni fogjuk! Mr. Smith, készítsd elő az injekciókat. Menjünk vele a hátsó szobába, hátha sikítozni fog. Rodrigo, te hozd a nőt! Joe, nézz szét kint, hogy minden rendben-e!

Rodrigo kelletlenül odalépett Magduskához, és leoldotta a kötést, amivel lábát a szék lábához kötözték. Azt akarta, hogy Magduska úgy sétáljon el saját lábán a másik szobába, hogy a szék hozzá van kötözve még. – Stand up! – szólt Magduskára.

Erre még emlékezett, és meg is próbálta, de elgémberedett lába nem engedelmeskedett. Aggódó arccal nézte lábait. Rodrigo is odanézett. Megemelte Magduska lábát, majd elengedte. A gravitáció működött a szobában. Összenéztek, Magduska döbbent arcán egy könnycsepp gördült le. 

Ezt ne, na ezt ne!! – gondolta magában Rodrigo. Egyszerűen utálta, ha egy nő sír. Kedvesen elkezdte hát ütögetni Magduska lábát, hogy visszatérjen a vérkeringése a rendes mederbe, ám ahogy lóbálta a lábat, és közben ütögette tenyere élével, véletlenül megütötte a térdkalács-reflex pontját, és Magduska lába gyönyörű ívben állcsúcson rúgta. Mivel Rodrigo maga is egy laza guggoló pózban volt, készen arra, hogy felálljon, izmai engedték a mozdulatot tovább vinni, így kecses ívben az asztalra szállt. Ekkor ért vissza Joe. Nem látta, hogy ténylegesen mi történt, csak azt, hogy Rodrigo szép ívű pályára áll. Odalépett, és előredőlt, hogy Magduskának lekeverjen egy nagyot, csakhogy ekkorra már visszatért lábaiba az élet, így felállt, és hogy segítsen, körbefordult, hogy hol találhatna szegény embernek vizet, így a szék lábával pofán kapta az éppen érkező Joe-t. Megtett egy teljes kört, mert azon az oldalon nem látott se poharat, se vizet, így volt alkalma még egyszer lendületből fejen kapni Joe-t. Több utcai késelés veterán hőse, a bronxi utcák fehér boxbajnoka kiütve feküdt a földön. Mr. Smith nézett ki a másik szobából, hogy miért nem jönnek már. Mikor meglátta a fenekén székkel járó Magduskát és a két alélt társát, visszaszólt a Pumának.– Fegyvert! A nő elintézte Joe-t és Rodrigot!

Puma egy Beretta AS70-est szorongatott kezében. Felkészült rá, hogy lelövi a nőt, de nagyon fontos volt, hogy megtudják, hogyan jutott Aslan nyomára. Ezért lassan és érthetően megpróbálta megkérdezni.– Hogy találta meg Aslant? – és hogy nagyobb nyomatékot adjon szavainak, végre kibiztosította a fegyvert.

Magduska megértette. Hogyan találtam meg Alsant. Ezt akarják tudni. Okés, ki az az Aslan? Az ember gondolatait nagyon ki tudja tisztítani, ha egy fegyver csövével néz szembe. Magduska is tisztán kezdett emlékezni, hogy a papírokon, amiket a Tizedessel elfaxoltak, ez a név is szerepel. A fegyver tényleg jótékonyan hatott a gondolkozására. Megértette. Ezek azt akarják tőle megtudni, hogy hogyan jött rá, hogy ki az a fickó, és miért ölte meg. Nyelt egy nagyot, és bevállalta. Összeszedte valahogy az angol szavakat. És mivel úgy gondolta, ha lassan mondja jobban megértik, szótagonként rágta szájukba.– Véletlenül kinyírtam, nem tudtam a nevét, baj?

Puma csak pislogott, mint béka a tavirózsán. Ez nem lehet. Aslan volt a rombolás Góliátja, erre jön egy ilyen kis senki???? Már-már kezdte leereszteni a fegyvert, mikor ráeszmélt, a nő most húzza kelepcébe! Észnél kell lenni! Két társát már elintézte!

Ekkor fegyveresek rohantak be a félig nyitva hagyott ajtón, és mielőtt Puma azt mondhatta volna, hogy brekk, már bilincs volt a kezén. Nem értette, nagyon nem. Vagyis dehogynem. Mélységes tisztelettel biccentett Magduska felé.– Profi! Igazi profi! – ezzel elvitték.

Magduska csak nézte a kavarodást. Mi a fene folyik itt, és miért nem veszi már le valaki a fenekéről és a karjáról a széket?! Ekkor lépett elé a Maffiózó.– Jöjjön, hölgyem! Mára már elég volt az izgalom, menjünk, főzzön nekünk valami finom olaszosat!

Magduska nem mert szólni. Levágták a köteleit, a szék a padlón koppant. Fogalma sem volt, hogy mi történt és történik körülötte, de elhatározta, ha egyszer az életben választania kell, akkor az olasz maffiát fogja választani. Volt alkalma végignézni, ahogy az alélt Joe-t és Rodrigót megbilincselik, és hordágyra rakják. – Véletlen volt, tudja! Nem tehetek róla! – mondta a Maffiózónak.

A maffiózó szeme sarkából végigmérte, majd azt mondta:– Ha maga mondja.........

My name is Bond.........

Magduska azt se tudta, mi történik vele, csak hagyta megtörténni a dolgokat. Így aztán először kikísérték egy mentőautóhoz, ahol megállapították, hogy kutya baja, aztán beültették egy rendőrautóba, és hazavitték. Ede persze még nem volt otthon, de az ajtóban ott állt Éva, nagyon aggódva. – Jaj, végre itthon vagy, úgy aggódtam miattad! – kezdett bele azonnal a kéztördelős mondókájába, ám mielőtt még komolyabban belelendülhetett volna, a rendőrök megakasztották.– Minden bizonnyal rengeteg megbeszélni valójuk van, de ha lehetne, ezt ne most tegyék meg. A hölgynek pihenésre van szüksége, ha lehet azonnal. – és ezzel Magduskát bekísérték a lakásba, és nyomatékosan megkérték, hogy próbáljon pihenni.

Ez úgy tűnik, nem volt nehéz feladat, mert reggel tízkor a telefoncsöngésre ébredt. A főnöke volt, és közölte, hogy tudja mi történt, és ne is álmodjon arról, hogy ilyen állapotban revíziózhat. Maradjon csak otthon és pihenjen, majd hétfőn folytatja a munkát. Életében először boldog volt, hogy nem kell dolgozni menni, és visszafeküdt az ágyba.

Arra ébredt, hogy valaki melléfekszik az ágyba, és a hátát simogatja. Istenem, Ede, olyan jó, hogy itt vagy, gondolta, és hátranyúlt, hogy viszonozza a kedvességet. Furcsa volt. Ede valahogy összement. Azért a biztonság kedvéért csúsztatta lejjebb a kezét, míg egy oda nem illő dologhoz nem ért.– Ede, te pelenkában vagy! – fordult meg hirtelen, és találta magát szemtől szembe az egy szál pelusba öltözött Dénessel. Dénes szájában cumival próbált mosolyogni, de csak óvatosan, nehogy a cumi kiessen. A szeme mosolygott, de az nagyon.

Miután kölcsönösen kimosolyogták magukat, Dénes kivette a cumit, majd bejelentette a nagy hírt.– Néni hamm. Gyede. hamm.

Nem nagyon volt kedve kimászni az ágyból, és nem is értette, hogy miért kellett most őt felkelteni, de Dénes nem hagyta magát. Kis kezének minden erejével elkezdte Magduskát lefelé lökdösni az ágyról, miközben bőszen ismételte magát.– Hamm, hamm, gyede, hamm!

Magduska megértette, hogy visszautasíthatatlan vacsorameghívást kapott.

Kikecmergett az ágyból, köntöst és papucsot vett, majd a cipőjében majd hanyatt esve kivonszolta magát a szobából. Az ajtóból még rosszat sejtve visszanézett, és nem is csalódott. A kis pernahajder az ágy közepén ugrált, hogy csak úgy rugózott rajta a pelenka.

A konyhában Éva sürgölődött. Az asztalon már egy tányéron volt kikészítve felkarikázott kaliforniai paprika, koktélparadicsom és lila hagyma, enyhén megsózva és olajjal meglocsolva. Mellette másik tányéron ropogósra sütött császárszalonna. Éva épp a rántottát forgatta nagy óvatosan a serpenyőben. – Na, ez kész is! – mondta nagy elégedetten. – Jó reggelt, kész a reggeli!

Magduska felhúzta szemöldökét.– Hogyhogy reggeli? Dénes azt mondta vacsora van!– A kis bitang, jól átvert! – mosolygott Éva. – Majdnem dél van, és hát péntek, szóval gondoltuk, átjövünk és felébresztünk, nehogy elkéss a temetésről!– Oh, a temetés! Teljesen kiment a fejemből. Köszönöm Éva! És a reggelit is! Vagyis az ebédet!

Először azt gondolta, nem fog tudni ennyi mindent megenni, de mikor rájött, hogy egy teljes napot és két éjszakát átaludt, rátört az emberes éhség is. Míg nézték, hogyan pusztítja el a reggelit, Éva elmesélte, hogy többször is átjöttek a Dénessel ellenőrizni a helyzetet, de mivel mindig egyértelmű hangok hallatszottak, inkább nem zavartak. Meg hogy volt itt egy kedves, ám nagydarab fiatalember, akit állítólag a főzősuliból ismer a Magduska, meg ott volt valami raktárnál is, na és ő is üdvözletét küldi, meg majd még jön. Magduska csak hallgatott.– Szóval itt volt a Maffiózó – gondolta – vajon most miben mesterkedik?

Elmélkedését Éva szakította félbe. Felállt és elbúcsúzott.– Mennünk kell a nagyokért az iskolához, még fel kell öltöztetnem Dénest, és ez általában el szokott húzódni! Szia, és kitartást a mai naphoz! Tudod, este már jön az Ede!

Magduska az utolsó morzsáig megette a reggelit, lezuhanyzott, majd nagy kedvetlenül felöltözött. A temetések mindig rossz érzéssel töltik el, akkor is, ha nem közeli ismerős az elhunyt. Ám most, hogy az elhunyt halálában aktív szerepet játszott, még a hideg is kiverte a rá váró feladattól. Nincs mese, ennek ellenére, vagy épp ezért, menni kell.

Felvette a fekete szoknyáját, lila blúzt vett a fekete kardigán alá, felvette hosszú szárú csizmáját, és megnézte magát a tükörben. 

Nem tudta, milyen öltözékben illik megjelennie egy gyilkosnak. Kicsit töprengett, majd úgy döntött, a gyilkos egyenlő a távoli rokonnal, ezért a szemét halvány lilával kiemelte, szájára nagyon enyhe rúzst kent, hajába fekete csatot tett.

A kelleténél fél órával hamarabb elindult. Azt gondolta, majd keres magának egy eldugott zugot, ahol senki sem bámulhatja, de azért a végtisztességet is megadhatja az elhunytnak. Számítása nem jött be, mivel régi szokás szerint az elhunyt kendőtársai, vagyis a Házmesterné meg még egypár korabeli asszony siratóénekekkel várták a gyászolókat, és lehetetlen volt úgy elmenni mellettük, hogy ne vegyék őt észre. Össze is súgtak, ahogy kell. Magduska beállt egy sarokba, és figyelte, ahogy a légüres tér növekszik körülötte. Senki nem ment a közelébe, viszont mindenki nézte őt egy darabig. Aztán megjelent Kis Tizedes, aki tüntetőleg mellé állt, és még barátságosan kezet is nyújtott neki. A Tizedes rettenthetetlen volt. Magduska ügyködése nettó egymilliót jelentett a következő havi fizetéssel, és bizony tizedike már nem volt nagyon messze. És nem mellesleg még csurranhat-cseppenhet valami az amerikaiaktól is. – Még ha ez a nő az egész temetőt felrobbantja véletlenül, akkor is mellette maradok! – határozta el magát a rengeteg ellenséges tekintet kereszttűzében. – Nem vagyok én a saját pénztárcám ellensége! – bizonygatta magának igazát.

A szertartás hamar véget ért, leszámítva egy apró incidenst. A kis kápolnában ugyanis egyre-egyre többen lettek. Annyian, hogy már nem is fértek be. A Házmesterné időben kapcsolt, hogy azért ennyi rokona és ismerőse akkor se lehetett volna a Kovács Néninek, ha ő a Macska Klub elnöke. Az egyik alkalmazottal folytatott rövid diskurzus után a mikrofonhoz lépett, és tájékoztatta az egybegyűlteket, hogy Kalmár Imre temetése az épület hátsó oldalánál lévő ravatalozóban lesz. Így már zavartalanul, családias szűk körben zajlott le a megemlékezés.

Magduska olyan gyorsan igyekezett elillanni, amilyen gyorsan tudott, ám meglepő módon a Házmesterné mégis elkapta egy mondat erejéig.– Mégiscsak tisztességesebb, mint amilyennek gondoltam. A lányok azt mondták, nem lesz mersze eljönni. Én örülök, hogy mégis megtette. A macskákra ne legyen gondja. Füstöst most már én gondozom, a Cirmost sajnos el kellett altatni.

Magduskának egyrészt fogalma sem volt, hogy ezt most miért mondja el neki, másrészt nem tudta, mit is kellene erre szólni, úgyhogy egyszerűen csak megköszönte és elment.

Hazaérve a nappaliban ledőlt az kanapéra, lábáról leráncigálta a csizmát, és nemes egyszerűséggel ledobta a földre. A kabát a fotelben landolt, a hajcsat pedig valahol a padlón. Kitörni készült a régi, rumlis, hamisíthatatlan Magduska.

Nem tudta, mennyi időt töltött az ágyon mozdulatlanul, mígnem arra riadt, hogy csengetnek.– Az Ede, megjött az Ede! – vidult fel lelke, és talajt sem érve lábával röpült az ajtóhoz.

Jó nagy hanggal ért földet, mikor kinyitotta az ajtót és meglátta az ott várakozó szürke kabátos, kalapos férfit. Jól öltözött és jóképű volt, de mégsem az Ede.– Jó napot asszonyom! A Köztársasági Őrezredtől jöttem. Megengedi, hogy pár percig zavarjam?

Magduska nem tudott mit szólni, csak szélesre tárta az ajtót. A férfi belépett, kabátját és kalapját levette, majd Magduskának nyújtotta.– Köszönöm. Hol tudnánk zavartalanul beszélni?

Magduska meglepetten elvette a felé nyújtott ruhadarabokat, majd kezével a nappali felé intett. Kicsit össze volt zavarodva, és nem is tudta, mit akarhat ez az alak tőle, így mérhetetlen zavarában a kabátot a kalap társaságában a cipőtartóba gyömöszölte.

A férfi után ment, aki már kényelembe helyezte magát az egyik fotelban.– Megkínálhatom egy itallal? – kérdezte neveltetésének megfelelően Magduska.– Köszönöm, szolgálatban soha, semmit, és ez most szolgálati ügy. Hivatalos minőségemben jöttem Önhöz. A Köztársasági Őrezred Századosa vagyok. Juhász Imre – nyújtotta kezét a férfi.– Örvendek – viszonozta a kézfogást Magduska. – Megkérdezhetem, hogy mi az a szolgálati ügy, ami ide hozta Önt?– Azt gondolom, hogy ez egyértelmű, ugye?– Nézze Uram! Higgye el, bármely más napon szívesen részt veszek bármilyen barkochba játékban, de a mai napom nem igazán ideális erre!– Oh, persze, elnézést, máris mondom! Tehát, amikor Ön véletlenül kinyírta, oh elnézést, durván fogalmaztam, szóval amikor parkolás közben halálra gázolta a később Aslanként azonosított körözött terroristát, mi kizárólag az Ön érdekeit szem előtt tartva nyomozni kezdtünk Ön után. Egy emberünk figyelte, és hát követte, de pusztán csak az Ön érdeke miatt, hiszen várható volt, hogy Aslan tettestársai megpróbálnak bosszút állni haláláért. Figyeltük Önt, hogy szükség esetén megvédhessük, ugye érti?– Ööööööö …........ hogyne..... – bizonytalankodott Magduska.– És aztán Ön fantasztikusan viselkedett! Oktatni sem lehetett volna szebben kivitelezett akciót! Ön egy igazi őstehetség! Vannak emberek, akik úgy élik le az életüket, hogy sohasem derül ki, istenadta tehetségük van valamihez, és akkor Önnek itt a remek alkalom, és nem habozik, megmutatja, hogy igazi Mata Hari!

Magduska azt hitte, rosszul hall. Még hogy ő a Mata Hari! Ki hallott már ekkor baromságot!– Lehetőséget kínálok Önnek, olyan lehetőséget, amit az ember csak egyszer kap az életben. Nézze csak meg távolról. Adva van egy katonailag képzetlen egyszerű nő, aki kevesebb, mint két óra alatt elintéz két, a világ legtöbb országában körözött bűnözőt, rendőrkézre adja őket, és emelt fővel távozik. Még a kiképzésen részt vett embereknek is csak több évi gyakorlással merészkednek ilyen veszélyes feladatra.

A Köztársasági Őrezred tagjaként lehetősége lenne védett szerepben kamatoztatni tehetségét, és jó ügyet szolgálna. Persze ne olyan kémes, lövöldözős, autóüldözős munkára gondoljon, mint ami az amerikai filmekben van, sokkal inkább a finom női lelket kellene megmutatni a feladatban! Ugye érti?– Nos nem, nem egészen értem! – a döbbenettől pislogni is elfelejtett Magduska.– Képzeljen el egy helyzetet, amiben hozzánk érkezik egy igen fontos ország igen fontos személye, és a mi feladatunk a biztonság szavatolása. Ám az ellenség sem rest. Le kell ellenőrizni minden helyszínt és személyt, aki csak képbe kerülhet, de persze mindezt úgy, hogy az esetleges elkövetőket ne riasszuk el nyilvánvaló lépésekkel. Kicsit titkos ügynök, kicsit nyomozó, most talán így már érthetőbb?

Magduska a gondolataiba merült. Tengerpartot látott, egy csinos lány futott ott falatnyi bikinijében, naplementekor. A homokban lábnyomokat talál. Követi a nyomokat, amik egy nyaralóhoz vezetnek. Belopakodik az ajtón. A földön eldobált ruhadarabok....– Nos, mit gondol? – kérdezte a Köztársasági Őrezred embere.

….... lenyúl, és felemel egy ruhadarabot.

Magduska keze lehanyatlik a fotel mellett. Keze a földön keres.

A Köztársasági Őrezred embere mosolyogva néz. A helyzet kedvezően alakul.

A padlón lassan kutató kéz célba ér.

A Juhász Imre a Köztársasági Őrezred századosa Magduskához hajol.– Nos, mit gondol?

Magduska megszorítja a földön talált tárgyat, majd nagy lendülettel pofán csapja vele a Köztársasági Őrezred emberét. Az kínjában felkiált. Magduska a magassarkú csizmát találta meg. És most a hegyesebbik végével csépeli szerencsétlen áldozatát!– Mata Hari!!!! Mata Hari!!!!!! Hát akkor már, miért nem James Bond??? Kérdezze már meg, hogy mi a nevem, én meg mondom, hogy My name is Bond! Sült Bolond! – kiabálta, és közben eszelősen püfölte szegény embert.

A férfi négykézláb esett ülő helyzetéből a földre, és próbálta védeni kezével fejét, így viszont nyílt támadási felületként kínálta fel hátát, amin sorakoztak is az ütések rendesen. És közben Magduska visítozott, ahogy torkán kifért.– My name is Bond! My name is Bond!

A köztársasági Őrezred embere négykézláb az ajtó felé menekült, miközben sűrűn soroztak hátán a magassarkú csizma csapások. 

Ekkor kulcs zörren a zárban és belép Ede. A furcsa szado-mazo kép láttán megdermed. Még sohasem látta Magduskát dominaként egy meglett korú férfit bőrcsizmával elverni, és még sohasem látott meglett férfit négykézláb menekülni egy női harminckilences bőrcsizma elől. Nyelt egy nagyot.– Nem tudom, mit csináltok és mennyi ideje, de én most egy kicsit magatokra hagylak, hogy befejezhessétek ezt az akármit, amit csináltok......... – mondta Ede, és hátralépett.

És míg Ede beszélt, Juhász Imre a Köztársasági Őrezred többszörösen kitüntetett katonája, kihasználva a felkínálkozó nyitott ajtót, kinégykézlábazott rajta, ahogy csak erejéből telt.

Magduska ott maradt a nyitott ajtót bámulva, ahol eltűnt a szerelme és az áldozata.

Csalódottan ejtette ki kezéből a csizmát. Szeme könnybe borult. Kitámolygott az ajtón, és ott találta Edét a lépcsőn ülve. 

Leült mellé. Fejét a vállára borította.– Ha bőrruha lett volna rajtad, egész meggyőző lettél volna. – szólalt meg Ede.

Magduska nem szólt, csak szipogott.– Mondd, lesz nekünk egyszer normális életünk? – kérdezte teljesen feleslegesen Magduskától.

(Juhász Imre a Köztársasági Őrezred kitüntetett tagja a kocsiba ülve bejelentkezett telefonon a központba:– Nos a hölgy határozottan visszautasította a felajánlott pozíciót!– Értem – mondta a hang a telefonban – gondolja, hogy tartanunk kell tőle?– Semmiképp, semmiképp! Csak egy ártatlan hétköznapi APEH ellenőr! – fejezte be gyorsan a hívást, hogy teljes figyelmével a sérülései felé fordulhasson.)

Ödön

Négy hónap. Ennyi volt. Van akinek hosszú, és van olyan, akinek semmire sem elég. Ödönnek épp elég volt. Ennyit bírt. Pedig de jól is hangzott az elején. Hogy is kezdődött........

Már tizenkét éve robotolt ugyanannál a cégnél, ugyanannál a tulajnál. Pincér volt. Helyesebben felszolgáló. Az étterem neve háromévente megváltozott, csak a tulaj maradt ugyanaz, és persze a személyzet sem változott. Mindig megindokolták persze, hogy miért is kell új szerződés, meg új cégnév, meg új minden, de ezt nem igazán értette. Aztán sűrűsödni kezdtek a dolgok. Először jött a minimálbéren bejelentés, aztán egyszer csak a jattot fölözte le a tulaj. És már lehetetlen volt szívvel, lélekkel dolgozni, akkor meg minek. Ekkor döntött úgy, hogy világgá megy. 

Első lépésként felszállt a négyes villamosra, és ment egy teljes kört. Nappal. Csak úgy. Nem sokszor fordult elő az elmúlt tizenkét éveben, hiszen aki a szolgáltatóiparban dolgozik, annak nincs ünnepnap, nincs munkaszüneti nap, és nincs nagy nyári szabadság sem. A cél nélküli villamosozás meg egyenesen bűntény. 

Szóval ahogy ott ül, és javában bűnöz, meglát valakit, aki szintén meglátta őt, és megtörtént az a misztikus csoda, hogy a szemekben felismerés ragyogott fel, és egymás felé csörtetve a kezek szorításba gabalyodtak. Szomszédok voltak, csak épp ellentétes életritmusban éltek. De azért kedvelték egymást. Fradisok összetartanak, mondják. És ez tényleg így volt. 

Szóval ott és akkor, a négyes villamoson valahol a Blaha és a Mester utca között – miközben rendesen panaszkodtak egymásnak és szidták a rendszert ezerrel – elhangzott egy mondat. Egy mondat, ami aztán százas szeg módjára beverte magát Ödön fejébe, és nem mozdult. 

''Akinek egy csepp esze van, az innen gyorsan elhúz nyugatra. Ott Öregem, rendesen megfizetik az embert, aki dolgozik, az jól él! Csak pár évet kell lehúzni, aztán itthon lehet kiskirályként élni! Én mondom, mindenki, akinek egy csepp esze van, ezt csinálja!''

És az Ödön határozottan kiskirály akart lenni. Nem érdekelték a császárok, a hadvezérek, de még a hercegek sem. Kiskirály, igen, az akar lenni. Mi kell ehhez? Eldöntötte, megnézte, megkereste a fellelhető összes információt. Mindenütt azt mondták, óvatosan, csak ha megvan a három legfontosabb dolog: nyelvtudás, nyelvtudás, nyelvtudás! – Na, ez nem lesz nehéz! – gondolta magában. És ez így is volt. Tizenkét éve volt már a szakmában, öt nyelven ki tudta magyarázni a számlát.

Talált egy céget, aki kiközvetítette egy londoni étteremhez, és egy jó hónap múlva már úton is volt tízéves Astrájával. Csak úgy neki, bele a vakvilágba. És ment. Mosolygott közben, és látta magát, ahogy pár év múlva kiskirályként visszatér, és volt főnökétől – akit már vadul üldöz az Apeh, a Köjál és a Tisztiorvosi szolgálat – bagóért megveszi az éttermet. Rendbeteszi, minőségi szolgáltatást nyújt, és végül kilencvenkét évesen, egy Michelin csillag után csendben jobblétre szenderül.... Közben majdnem letolta egy kamion az útról. Még idejében észbekapott, hogy jobb lesz figyelni, mert még valaki más kapja meg azt a csillagot, a kilencvenkét évről nem is beszélve. 

Hogy aztán mi történt? Nos annyi, hogy a minőségi szolgáltatást nem várták el tőle, de a szeme is majd kifolyt, annyit dolgozott. Három hónap alatt duplájára nőtt visszereinek száma, elkeserítően keveset emelkedett számlája, mert bár jól fizettek, a lakhatás drága volt, a közlekedés drága volt, és az élet is drága volt. Neki meg a visszerei lettek egyre drágábbak, így aztán négy hónap után összepakolt és elindult haza. 

Az út rettenetesen hosszú volt. Odafelé fűtötte valami gyermeki lelkesedés, az ismeretlen utáni vágy, vagy hogy is mondják ezt a könyvekben. Benne volt ez a magasztos érzés, és csak úgy repültek a kilométerek. A visszerek. Biztos azok okozták, hogy ez most nagyon lassan ment. Jó magyarhoz méltó módon nem állt meg aludni egy éjszakára sehol. Amikor már nagyon fáradt, és ragadtak le szemei, megállt egy parkolóban, beállította a telefont, hogy egy óra múlva ébressze, és szundított egy keveset. Az anyósülés előtt a gumiszőnyegen már vagy hat Red Bullos doboz és két eszpresszó kávé pohár várta, hogy végre szelektíven kigyűjtsék. 

Így falták az aszfaltot. Ödön és a nyolc üres doboz. Bécs környékén eleredt az eső, de ez nem kedvetlenítette el. Már ha volt egyáltalán bármilyen kedve. A londoni négy hónapból nagyjából kétszer látta a napot, mert vagy épp a föld alatt volt, vagy aludt, amikor sütött, viszont megtanult egy rakás kifejezést az eső minőségét jellemezni, mert volt különbség. És ezt már két hét alatt megtanulta. A jelenlegi spit nem zavarta különösebben, nem is érdekelte, csak taposta a pedált, és közben azon gondolkodott, hogyan tovább. 

Meglepően gyorsan rájött, hogy meg kell állnia ennivalót venni, mert otthon semmi, de semmi kaja. Nagy teljesítmény volt ez tőle, bár ezesetben nyilvánvalóan a Red Bull megalkotóit illeti a dicséret. 

A nagy fátyolon át egyszer csak bevillant neki egy Tesco tábla. Öt perc és jobbra. Ezt mondta. Nosza! Nem volt rest le is tért jobbra. Ott sajnos csak a leállósáv volt, és szerencsére erre is rájött viszonylag hamar, így a maradék három percben nagy koncentrációban vezetett. Meg is találta a lejáratot, sőt, még a Tescót is. 

Meglehetősen kevesen parkoltak a parkolóban, bár ez éjjel tizenegykor annyira nem meglepő. 

Találomra válogatta a polcról a dolgokat, igazándiból nem is figyelt. Kenyér, valami vajféle, és párizsi. Mindössze ennyit akart venni, amikor furcsa és meglepő dologra figyelt fel. A mögötte lévő soron egy férfi és egy nő bonyolódott kisebb hitvitába azon apró dolog fölött, hogy kaukázusi vagy Tesco gazdaságos kefirt vegyenek-e. 

Ödön csak fülelt. Az álmossága valahogy elszállt, tizenhárom óra vezetéssel a háta mögött friss lett és üde. Lassan követni kezdte a házaspárt. Szeme előtt jól érzékelhető és egyre indulatosabb veszekedés volt kialakulóban, aminek tétje minden bizonnyal a vasárnapi ebéd megkomponálása volt. A férj a legegyszerűbb és legolcsóbb hozzávalókat rakta a kosárba, hogy aztán a feleség minden tételt megkritizáljon és kicseréljen, majd újabb vita után az eredetire cserélje. 

Ödön egész a hentespultig követte őket, majd nem bírva magával eléjük állt, és nekik szegezte a kérdést:– Hát Önök is Magyarok! Végre, olyan jó ha az ember földijeivel találkozik! Úgy örülök! Régóta itt vannak?

Az asszonyba belefagyott a szó. A férj nagy döbbenten csak annyit bírt mondani:– Csak úgy félórája.....

Ödön megölelte őket és közölte, ha bármiben segítség kell, csak szóljanak. – Segítsük egymást, ha már oly messze vagyunk a hazától! – és ezzel elsietett a kasszához.

Hallotta, de agyáig már nem jutott el a veszekedés, ahogy az asszony lekapta az urát két lábáról, hogy:– Megmondtam, hogy ne ilyenkor jöjjünk, mert tele lesz őrültekkel! Hát nem megmondtam! Láttál már ekkora szerencsétlent! Istenem, vajon az orvosai tudják, hogy megszökött? Te, Ember! Nem kéne mentőt hívni?

És Ödön ment. Ment, haza. Álmosan, de boldogan. Végre találkozott magyarokkal!

Otthon, édes otthon!

Ödön ment. Már az utat is alig látta, de fellelkesítette, hogy már látott Magyarokat, így ment. Mennie kellett, mert hamarosan hazaér. 

Az M0-ás vonalát elérve teljesen felébredt, adrenalinszintje az egekbe szökött, pulzusa megemelkedett. Merthogy majdnem lenyomta az útról egy ukrán kamion. Az Osztyapenkónál már érzete, hogy nem sok van hátra, és saját ágyában hunyhatja le megfáradt szemét.

Nagy nehezen sikerült csak parkolóhelyet találnia, hiába no, Budapest nem a szabad parkolási rendszeréről híres, aztán csak röpült föl a lépcsőkön. A bejárati ajtaja előtt megtorpant. Belülről fény szűrődött ki. Ödön nyelt egy nagyot, felhúzta a nadrágját, mintha attól félne, hogy az elkövetkezendő percekben az magától akar majd megválni tőle, és megpróbálta kinyitni az ajtót. Nem sikerült.

– Azúristenit a büdös tolvaj bandájának, már az ajtót is magukra zárják!!! – dühöngött magában, mert ezzel dugába dőlt a 'berontok és szétcsapok köztük' terv. Ki kellett találni valami mást. Lett is terv hamar, csak eddig tartott az idő, míg beugrottak a régi évek.– Oh, igen. – mosolyodott el magában – azok voltak a szép idők.

A nosztalgia hullámai majdnem visszarepítették az időben, amikor még a E-klubban dolgozott, fiatal, kezdő pincérként. Akkoriban tanulta meg más szemmel nézni a diplomásokat. Tapasztalatból tudta, csak az egyetemisták tudnak úgy inni, mint egy ló. Kétkezi melós a nyomukba sem érhet. Az egyik amerikanisztika szakos ismertette meg az egész akkori brigantit a baseball nevű játékkal. Magát a játékot Ödön rettenetesen nem értette, de az ütő megtetszett neki. Be is szerzett egyet, és ha minden rendben van az ajtó túloldalán, akkor az a bizonyos ütő a bejárat mellett balra lévő seprűtároló bal sarkában van. Ödön már csak ilyen baloldali beállítottságú volt.

Elővette kulcsát, és nagy nehezen kinyitotta az ajtót. A nehézség fokán kicsit fel is bosszantotta magát, mert ki látott már olyan betörőt, aki gondosan magára riglizi az ajtót?!

Óvatosan a seprűtárolóhoz osont. Csupáncsak a vakszerencsének köszönhető, hogy nem fedezték fel azonnal, mert egyenesen nekiment a bejáratot szinte teljesen kitöltő biciklinek. Fel is borította volna, ha van hozzá hely, így viszont csak a lábát vágta be, de nagyon. Vak volt a szerencse, és úgy tűnt higiéniai szempontból elég pedáns is, mert jól hallhatóan zubogott a víz a zuhanyzóból.

Ödön szitokszavak kíséretében kivergődött a bicikli képezte csapdából, majd nagy nehezen elérte az ütőt is. Ott volt, ahol négy hónappal ezelőtt hagyta. Kicsit balosan a sarokban.

Boldogan megölelte régi-új barátját, és együtt indultak a csatába.– Na most majd megtanulja a büdös állatja, hogy nem törünk be máshoz, foglaljuk el a lakását, pancsoljuk el a melegvizét!

Legjobban igazándiból ez utolsó pont fájt neki, mert angolhonban sem tudott egy jóízűt fürdeni, mert valahogy minden ügyködése ellenére vagy a kád volt rettenetes hideg, vagy a víz, vagy az egész fürdőszoba. 

Barátját jó szorosan markolva óvatosan a fürdőszobához lopakodott, majd egy torokhangon kiordított: ROHADT ANYÁD TE!!! közepette kiráncigálta a zuhany alatt békésen álldogáló férfit. A szerencsétlen megtámadott végtelenül megrémült, mivel éppen a haját mosta férfiaknak szánt színesítő samponnal, és a dobozon azt írták, legalább három percig kell a fejbőrbe és a hajra masszírozni, és eddig csak kettő telt el, és bizony a kirángatás alatt is csendesen csordogált szemébe a világosbarna árnyalat. Ettől persze a látása nem javult, az elméje sem tisztult ki, és a logikus gondolkodás valahol megakadt azon a ponton, hogy 'ezt most már le kéne öblíteni'. Mikor egészen ráébredt kiszolgáltatott helyzetére, összegörnyedt, amennyire csak tudott, hogy az őrült támadó nehogy a férfiasságára mérjen csapást. 

Mindeközben Ödön vadul rángatta áldozatát, és meglehetősen boldog lett, hogy ilyen egyszerűen el tud bánni egy tisztaságmániás betörővel, és lám-lám, milyen jó, hogy tavaly felújította a fürdőszobát, mert mennyivel könnyebb volt így kirángatni a fickót a zuhanysarokból. Mondjuk akkor még nem gondolta, hogy azért kellene különválasztani a zuhanyzást a fürdéstől, mert egyszer majd egy betörőt rángat ki a fürdőszobából.

A hajszínezős idegen nem értette a lényeget, de jól hallhatóan ajánlatot tett a lakásban található értékek átadására, amivel csak jobban szította a tüzet, mert így Ödön joggal hihette azt, hogy a zsákmányt akarják vele megfelezni. Dühében már éppen azon volt, hogy jó nagyot vágjon a baseball ütővel valami fájósabb helyre, amikor jó hallhatóan megkopogtatta valaki a konyhaablakot. Ödön és az idegen is azonnal a konyhaablak felé fordította a fejét, így mindketten jól láthatták – helyesebben az idegen csak sejtette – hogy a szomszédban lakó, fél fülére süket, de süketségét éleslátásával pótló Kati néni az ablakhoz nyomja arcát, hogy még az eddigieknél is jobban lásson. Rég látott már meztelen férfit, ilyen pankrációs izét meg még konkrétan soha. Mellesleg az öregasszony hamar kapcsolt. Először csak arra figyelt fel, hogy milyen soká zuhanyzik már ez a szomszéd, aztán meg az jutott eszébe, hogy lehet nő van nála, azt meg azért meg kell nézni. És az emberek, bár gondosan elfüggönyözik a hálószobaablakot, a konyháról rendszerint megfeledkeznek. Pedig onnan van ám a panoráma! És így volt alkalma végignézni, hogy a dühödt Ödön szét akarja csapni a távolléte alatt a lakásba beengedett albérlőt. Pedig az Ödön anyukája ezt milyen jól eltervezte! Meg is beszélték ők ketten. Ha Ödön elmegy, jön majd egy albérlő, és a pénzből ketten elmennek a Pápát megnézni. És már össze is jött százhúszezer, de az még kevés. 

Szóval a Kati néni azonnal megértette a lényeget, hogy itten az Ödön nagy tévedésben leledzik, és igyekezett a maga kis szerény módján megakadályozni egy jelentős szponzor elvesztését. Elvégre Róma messze van.

Ödön döbbenten nézte az öregasszonyt. – Mi a fenét akar ez a némber?! – morgott hangosan.– Kati néni SEGÍTSEN!!! – kiáltotta az idegen teli torokból. Na ezen az Ödön is megdöbbent.– Álljon meg a menet! Honnan tudod, hogy hogy hívják az Öreglányt? – kérdezte nagy döbbenettel.– Ő a szomszédom! Minden nap látom, és minden nap megkérdezi, hogy mit fogok csinálni, és állandóan kémkedik utánam! – mondta sűrű pislogás közepette az idegen, miközben bátortalan kísérletet tett, hogy szeméből kitörölje a színezősampont, amivel csak rontott a helyzetén, és már nem csak a szemét, hanem orrát is csípte a szer.

Ödön ezen elgondolkozott.– Mi a neve? – kérdezte megenyhült hangon, mivel felidéződött benne, hogy ő is hogy utálja az Öregasszonyt.– Tamás, Kerekes Tamás. Én nem követtem el semmit .. – kezdte, de aztán szöget ütött fejében egy gondolat – Tán ismeri a hölgyet?– A Kati nénit? Hogyne, Anyám legjobb barátnője, hogy egyszer maradna a lakásában, mikor másnak dolga van! – morgott Ödön.– Hát én is ismerem az Anyukáját, Ödön! – könnyebbült meg Tamás. – Ő adta ki nekem a lakást, mikor Te Angliába költöztél.

Na ekkor fordult egyet Ödönnel a világ. – A saját Anyám. A saját Anyám képes volt a hátam mögött kiadni a lakásomat, egyetlen szó nélkül! Ez elképesztő!.

Kezéből kiesett az ütő, lába megroggyant, és a fotelba hanyatlott.– Igen, hazaértem. Már érzem!

Az ablakban Kati néni fogatlan ínyével vigyorgott, mert elfelejtette, hogy a protézisét már lefektette éjszakára. Mikor látta, hogy ezek ketten már nem fogják megölni egymást, gyorsan hazasietett, hogy elmondja barátnéjának a történéseket, és hogy felkészüljenek a következő lépésre. Nem lesz könnyű menet, ezt az ablakban látottakból leszűrte.

Tamás gyorsan visszaállt a zuhany alá, hogy lemossa a túlhatás alatt lévő festéket, majd felajánlotta Ödönnek, hogy válasszon magának hálóhelyet. Mert az otthon, az otthon, még ha lakik is benne valaki.

Két Dudás egy csárdában

A helyzet nem volt egyszerű. Adva van két egymásnak ismeretlen férfi, akik kényszerből egy éjszakát egy lakásban töltenek, de aztán a nappal együtt ébred a kérdés, hogyan tovább? Ödön egyébként sem aludt sokat. Ébren tartotta a gondolat, hogy vajon mi mindenre kell még felkészülnie a vérvonalán belül, és az is, hogy hogy tegye birtokon kívülre a srácot. A vekker percre pontosan hétkor szólalt volna meg, ha nem sietne tíz percet. Tamás neszelése hallatszott a fürdőből. – A pofám leesik, hányszor fürdik ez a csákó egy nap! – morgolódott Ödön.

Míg várta, hogy elálljon a vízcsobogás, gondolatai elkalandoztak, és egyszer csak arra ébredt, hogy horkol.– A szentségit neki! – pattant ki az ágyból – Még a végén nem tudom kidobni!

A konyhába sietett. A konyhaajtónál viszont nem jutott tovább. Odabent Tamás sürgölődött, és láthatóan értette a dolgát. Megterített két személyre, egy serpenyőben kolozsvári szalonna sercegett, újhagyma volt kis tányéron felkarikázva, mellette kétféle kaliforniai paprika. A szalonna alól kivett zsíron, egy másik serpenyőben pedig nyolc tojásból készült rántotta, a sütőben félkész bagett sült ropogósra.

Ödön csak állt, és nem tudta eldönteni, hogy mit tegyen. Nyilvánvalóvá vált számára, hogy a sors játékos kedve egy buzival hozta össze, csak azt nem tudta megmondani, hogy mi is a következő helyesnek ítélhető lépés. Mert, ha elfogadja a reggeli invitálást, nem ad-e túlzott bátorítást? Ha nem fogadja el, nem tűnik-e úgy, hogy egy homofób? És nem mellesleg, milyen lehet az a pirított kolozsvári? 

Tamás csak ránézett, és kezével a szék felé intett.– Csatlakozz, ha van kedved, épp most készülök reggelizni! – mondta, figyelmével a rántotta felé fordulva.– Köszönöm. Kedves tőled, hogy gondoltál rám! – próbált kicsit kedvesnek tűnni Ödön.– Oh, valójában ez teljesen az én reggelim, de vegyél csak, ha kérsz, azért nem fogok éhen halni.... – nevetett Tamás.

Ödön elképedt. Csak nem lehet buzi, ha reggelire nyolc tojást, hat szelet kolozsvári szalonnát és négy bagettet tud megenni. Valahogy azt gondolta, hogy ez túlságosan férfias reggeli.

Ödön elővette szerény kis parizerét, száraz kenyérkéjét. 

Csemegézni kezdtek. Bátorításképp Tamás kért egy szelet felvágottat, így már Ödön is nyugodtan garázdálkodhatott a rántottából, szalonnából, hagymából.

Miután férfiasan kibüfögték magukat, Ödönből kikívánkozott a kérdés.– Mondd csak! Hogy van az, hogy ilyen kis fineszes kis reggelit dobsz itt össze magadnak? Ez mindig így van nálad?– Egész nap nem eszek semmit, mert egyszerűen nincs rá időm. Valamikor meg enni is kell, nem? Én jól bereggelizek, napközben elrágok egy csomag Győri édest, vagy valami kekszfélét, és vacsorára jöhet, aminek jönnie kell.

Ez utóbbi mondattól Ödön kicsit rosszul lett.– És mit dolgozol? – próbált kikerülni kényelmetlen érzéséből.– Területi képviselő vagyok egy élelmiszer cégnél. Egész nap a várost és a környező nagy településeket járom. Boltokat leginkább, meg van egy-két nagyobb partnerem is. Szakácsnak tanultam, csak aztán nem nagyon tetszett a hajnali kelés, a sok robot, és tudod, nem nagyon főzhetsz azt, amit szeretnél...... A csapat se volt jó, ahová bekerültem. Az új ötleteimet rendre lehurrogták, aztán jött ez a cég, hogy lennék-e. Na én meg lettem. Most nem kell hajnalban kelnem, magamnak osztom be a munkaidőmet, de igaz, ami igaz, meló az van bőven. Teljesíteni kell, tudod. Havi két milla a teljesítmény minimumom. Ennyi forgalmat kell generáljanak a partnereim. Á, nem untatlak, biztos tudod, hogy hogy megy ez...– Ja, igen. – valahogy összedőlt a buzi látszat egy pillanat alatt. Bár egy momentum még megmaradt. – A hajaddal mit csináltál tegnap?– Az, ja, igen. Na, tudom, ciki, de az egyik üzletben az üzletvezetőnő egy nagyon filigrán, bögyös, csinos nő. Esze is van, és tényleg ott van. Beszólt. Hogy azt mondja, „Nem kéne már magának kis színt rakni a hajára Tamáska, kicsit mintha kezdeni szürkülni” És megtúrta a hajamat. Ma megyek hozzá. Gondoltam, ha meglátja a színt, csak beletúr megint...... Érted, nem?

Ödön röhögött. Hogyne értené, csak ugyanez a másik oldalról rettenetesen buzisnak nézett ki.

Ödön vett egy mély levegőt, hogy a lényegre térjen, de Tamás megelőzte.– Tudom, hogy ez a Te lakásod, és én úgy vagyok itt, hogy az neked nem volt egyértelmű, igyekszem finoman fogalmazni, de mi lenne, ha megosztoznánk a lakáson egy darabig? Én nem zavarok sok vizet. Pontban hétkor kelek, megreggelizem és este nyolcig haza sem jövök. Keresek másik albérletet, de amíg nem találok másikat, maradjunk együtt, és neked fizetem a harminc rugót! Na, mit gondolsz?

Ödön hátradőlt. Harminc rugó, reggelente friss, gusztusos reggeli, hmmmm, nem is rossz!– Rendben, de csak átmenetileg! – egyezett bele végül.– Természetesen! Akkor én most megyek is.

Fogta kabátját, táskáját, biciklijét és kiment. Ödön még utánaszólt. – És minek a bicikli? Csak nem azzal jársz az ügyfelekhez?– Ugyan! A garázsig kell, rohadt messze tudtam csak bérelni egyet, tudod, tele van áruval, mintával, repi cuccokkal, nem állhatok az utcán! Na, mennem kell!

És ezzel lecipelte a járgányt a lépcsőn. Féltávról még visszakiáltott.– Jaj, elfelejtettem megetetni a Jenőt és a Gézát! Megetetnéd őket?– Persze – készségeskedett Ödön, majd visszalépett az ajtóból. A többit már magának mondta.– De ki a fene az a Jenő meg a Géza?

Nos, a nappali sarkában, egy lepedővel letakart terráriumban lakott Jenő, a hosszúszőrű bóbitás tengerimalac, és Géza a Sheltie. 

A nők által ideálisnak elképzelt férfi bátor és védelmező. Nem fél az éjszakai neszektől, bátran felkel, és megnézi, hogy mi az. Nem fél a támadótól sem, akár vére által is védelmezi a családját. Vannak a bajt kereső férfiak, akik a bajt kereső nőknek lettek kitalálva. Vannak még a hős férfiak. Vannak azok a férfiak, akik ügyelnek a hősies látszatra, de ha lehet, elkerülik a bizonyítási lehetőséget, és vannak azok a férfiak, akik letojják magasról, hogy milyen az elképzelt bátor férfiideál, és majréznak mindentől. Ödönt nehéz lenne bekategorizálni, de ha lehet, ő minden bizonnyal a legtöbb reménnyel kecsegtető csapatba állna be, még akkor is, ha valójában nem olyan. Mert a nőkért mindent.

Na itt és most a gond ott volt, hogy nő sehol. S még a megkeresendő élőlények neve is férfiakra vallott, így aztán végképp elszállt az idilli kép, és Ödön ott állt azon gondolkodva, hogy miféle állat fog rá vicsorítani, ha felemeli a lepedőt. Persze nem is lenne magyar, pláne nem valaha katolikusnak nevelt, ha nem azonnal az ugrana be neki, hogy........– Fogadjunk a gatyámba, hogy kígyók! Ennek a félbuzinak kígyói vannak, hogy elijessze a szemétláda homofóbokat!

És ha már idáig ilyen szépen eljutott, hát tovább is lépett, és rájött, hogy nagy valószínűség szerint a Jenő egy Fekete Mamba a Géza meg egy vipera. Mondjuk mocsári. Vagy homoki. Tényleg! Milyen stílusos lenne már, ha egy homokosnak homoki viperája lenne. Rá is jött egyből, hogy a Fekete Mamba nem lehet, csak és kizárólag két homoki vipera lapulhat aljasul, támadásra készen a lepellel letakarva. Na és itt jön elő a tökéletes nőhiány. Mert teszem azt, ha a szobában még lenne egy csinos szőke/barna/fekete, megfelelő dekoltázzsal ellátott hölgy, az Ödön azon nyomban, egy szerény piruett kíséretében tálalná fel a két homoki viperát, így viszont azon morfondírozott, hogy vajon mennyire kell ténylegesen enni adni a dögöknek. Tutira nem bírják ki, míg a fickó hazajön??? Már azon volt, hogy majd akkor azt mondja, nem találta meg a kaját, mikor felébredt benne a gyanú, mit csinál egy kígyó, ha nem etetik meg idejében? Ödön arra a következtetésre jutott, hogy valószínűleg elindulnak, és keresnek maguknak kaját, és eme gondolattól annyira kiverte a veríték, hogy gyorsan lerántotta a leplet a terráriumról.

Jenő, a hosszúszőrű bóbitás tengerimalac, és Géza a Sheltie, a feltámadt reggelt azonnal fültépő visítással köszöntötték, és ettől Ödön jobban megijedt, mint két vérszomjas homoki viperától. Mert azok legalább csendben vannak.

A terráriumnak nem volt teteje, és azon túl, hogy kicsit büdösek voltak, a két tengerimalac nagyon szolidnak és jólszituáltnak nézett ki. Ödön körülnézett, hogy mit is adhatna nekik enni. Keresés közben a keze ügyébe akadó dolgokat szépen a háta mögé halmozta. Pár pillanat alatt meg is lett egy tál csemege, némi előre darabolt répa kíséretében. Visszafordult, hogy akkor megetesse a bandát. De sajnos erre már nem került sor. Jenő és Géza ugyanis, kihasználva a sok terráriumban landolt dolgot, semmibe véve a lakhelyelhagyási tilalmukat, szépen megléptek.

Ödön csak állt bambán, mint egy disznó. Valahogy úgy is érezte magát. – Ez a szerencsétlen Tamás, csak azt kérte, hogy etessem meg a Jenőt meg a Gézát. Erre én megszöktetem őket. Na most ilyenkor mi van? – tette fel a kérdést magának, miközben hosszan vakarta a fejét.

Hát az van, hogy nem tudja. Sohasem volt se kutyája, se macskája, se homoki viperája. Egyszerűen nem tudja, hogyan kellene két elcsatangolt háziállatot visszaédesgetni a megszokott helyére. Úgy döntött, az a legegyszerűbb, ha a strucc módszert követi, és nem vesz tudomást az állatok hollétéről. Így aztán betette az ennivalót a terráriumba, fogta a kabátját és elment otthonról.

A város a szokásos arcát mutatta. Dugó mindenütt. Az ember olyan könnyen elfelejti, hogy ezt hogy utálta. Cél nélkül autókázott. Valahogy átkerült a budai oldalra, de csak azért, mert úgy elbambult, hogy nem váltott sávot, és máris az Erzsébet hídon volt. Hát, ha már ott volt, gondolta, körbekocsikázik. Csakhogy a forgalom egyszer csak megakadt, egy lépést sem haladtak tovább. – Mi van?! Mennyetek már, tetvek!!! – morgolódott ízesen.

De a tetvek nem mentek sehova. Sőt, az autók is maradtak. Ödön mérgében kiszállt az autóból. Ekkor látta meg, hogy bár a kereszteződés szabad, és a lámpa is zöld, senki nem mozdul, mert a kereszteződés túlvégén rendőrautók parkoltak, meglehetősen nagy összevisszaságban.– Fiúk, fiúk.... még nézzetek egy pár T. J. Hookert, akkor biztos rájöttök, ezt hogy is kell rendesen csinálni! – kiáltotta közepesen hangosan, vagy mondjuk úgy félbátran a rendőröknek.

Közben persze nem értette, hogy a forgalom miért nem halad, hiszen rendőrök sem állták el az utat. Ödön elfelejtkezett minden magyar legfontosabb tulajdonságáról, az olthatatlan kíváncsiságról. Nem azért adott a magyar nép olyan sok Nobel díjas tudóst, oly sok felfedezést a világnak, mert olyan kimagasló az iskolarendszerünk, ááááááá, nem. Csakis azért, mert annyira kíváncsiak vagyunk, hogy egy baleset fél napra megbénít egy várost, de nem a helyszínelés miatt, hanem a kíváncsi nézelődők tömege miatt.

Ödön sem tehetett mást. A forgalom nem haladt, mindenki a bankot nézte, hát ő is. Természetesen az ég egy adta világon semmit, de semmit nem lehetett látni, de mi mindent el lehet majd erről így is mondani otthon! Aztán egyszer csak történt valami. Az épületből felemelt kezekkel kijött egy láthatóan bankrabláshoz öltözött férfi, majd nem sokkal később még kettő. Közülük az egyik oly vad öltözékben, hogy még a londoni metróhoz szokott Ödön is felhúzta a szemöldökét.– Nocsak, egy kakadu! – morogta maga elé.

Már visszaült az autóba és látszott, hogy ha lassan is, azért csak megindul a forgalom, amikor a rendőrök kikísértek egy furcsa nőt az épületből. 

Nem az öltözéke volt furcsa, nem is az, hogy ketten támogatták, hiszen nyilvánvalóan túsz volt egy meghiúsult bankrablásban, hanem a tekintete. Csak egy percre csípte el, de az a tekintet teljesen kizökkentette. 

Látott ilyet. Egyszer. Nagyon régen. Még nem volt meg a nagy határnyitás, és még nem árultak Prágában minden sarkon sört, de azért érdemes volt átruccanni, és érdemes volt körülnézi. Ödön a haverokkal ment, egy koros, de még jó állapotú százhúszas Skodával. A lányt a zebrán ütötték el. Hogy hogyan került eléjük, arról megoszlottak a szavazatok, a vélemények meg teljesen eltértek, de azt biztosan állították mindannyian, hogy az út egyik szélén sem állt korábban, és lelépni sem léphetett a járdáról eléjük. Mindenesetre ott volt, és bizony elütötték. Félóra bizonygatás után megegyeztek, hogy tényleg nincs a csajnak semmi baja, és a végén olyan jól összebarátkoztak, hogy beültek egy kifőzdébe sztrapacskát enni. ÉS a lány végig ezzel a nézéssel nézett. És az Ödön megőrült tőle. Tudni akarta, hogy mi jár a lány fejében, segíteni akart neki, bármit megtett volna, csak ne nézzen így. Pedig ha tudta volna, hogy a lány csak be volt lőve...........

Nem tudta. Mint ahogyan azt sem, hogy a hölgy a banknál szintén nincs teljesen magánál, és megállás nélkül azt ismételgeti, hogy harisnya meg kalap, ami nyilvánvalóan nem a beszámíthatóság legmeggyőzőbb jele.

Ödön továbbhajtott, de nem tudott nyugodni. Valami kellett, ami túllendíti ezen, és rá is jött, hogy mi az. Bement az első útjába kerülő Tescóba, ami azért nem volt kis teljesítmény, mert tipikusan nem belvárosi üzleteiről híres az áruházlánc, és vett egy csomag mirelit sztrapacskát. 

Arcán üdvözült mosollyal ment haza. A konyhában telepedett le. Még fagyottan a sütőbe rakta, mert nem foglalkozott olyan apróságokkal, mint a felolvasztás. Elmerült az emlékek tengerében, és szénné égette a sztrapacska tetején a szalonnát. Azért jó volt. Még így is. Miközben evett, a konyhaszekrényből motozást hallott, majd kisvártatva előbukkant a szekrényből egy szőrös fej. A Jenő. Vagy a Géza. Vagy mindkettő egymás mögött. 

Végül is ez utóbbi volt, és most már, hogy jóllakott, és látott egy nőt, Ödön félelem nélkül megfogta és lakhelyükre paterolta a két szökevényt. A fotelba telepedett, és kinyitott egy üveg sört. – Az a nő.......vajon ki volt az a nő??? – ezen morfondírozott, míg a tengerimalacok meg nem ették az összes répát.

Az a Nő

Az élet csendesen csordogált ama bizonyos téli medrében, mikor mindenki ajándékok után kajtat, és aki nem ezt teszi, hanem teszem azt munkát keres, az csöndesen a sarokban bánatoskodik, mert a kutyának sem kell. Mondják, ez nem épp a főszezon. És milyen igazuk van. Ödön kifejezetten boldog volt, hogy legalább a rezsi miatt nem kellett aggódnia, mert a Tamás kifizette, és napközben sem volt magányos, mert társaságnak ott volt a Jenő meg a Géza. Mondjuk az elején kicsit furcsa volt, hogy párbeszédek helyett monológokkal kommunikáljon, de mára már egész jól megszokta, sőt az a kényszerképzete is kialakulóban van, hogy ha Jenő balra billenti fejét, akkor helyesli az elhangzottakat, ha meg jobbra, akkor jön a „na ne b@+%ssz!!!”. A Géza ennél jóval kulturáltabb, nála ugyanis általában csak annyi a reakció, hogy a durvább mondatok közben nem rágja tovább a répát, csak ha már vége a mondatnak. Akkor meg félrefordítja a fejét, mint aki az élet kegyetlenségén elmereng. Aztán meg rákezd a következő répára, akarom mondani, spanglira.

Amikor nem azon kesergett a hallgatóságának, hogy milyen szemét is ilyenkor a világ, és hogy elmehetne éppen céges karácsonyi bulikra pincérkedni, na de nehogy már az ő szakmai múltjával ez legyen a jövő, akkor azt ragozta szerencsétlen szőrősöknek, hogy milyenek is a nők. Persze jóknak beszél, szerencsétlen két fickó évek óta volt már összezárva, nőstényeket meg maximum magazinokból láthattak volna, ha a gazdi előzékenyen vett volna nekik ilyet. Így aztán csak hallgatták, ahogy Ödön arról a furcsa tekintetű nőről zagyvál állandóan. És loholja magát egyre erősebben egy soha nem is létezett kapcsolatba. Ödön amikor csak tehette, tekintetével az utcán járó-kelő embereket pásztázta, reménykedve, hogy meglátja azt a nőt. De nem.

Két hét is eltelt. Tamás a szüleihez és rokonokhoz utazott az ünnepekre, Ödön ottmaradt a két szőrmókkal. Legalább nem maradt egyedül. Az anyjához menni és végre méltón elbeszélgetni vele nem volt kedve, de persze mersze sem, hogy szenteste ne menjen mégis el, ám Jenőre és Gézára hivatkozva még az érdemi beszélgetés előtt, de már az ünnepi vacsora után gyorsan lelépett. Így magányosan, férfiasan magányosan telt az idő. A város pangott. Ünnepek alatt csak az Ünnepi Öngyilkosokhoz meg az önkéntes lakásfelgyújtókhoz szokott mentő vagy tűzoltó nagy hanggal kimenni, egyébként dugómentes, békés arcát mutatja a város. Ödön mindennap sétált egy keveset. Nem azért, mert a hidegnek köztudottan tüdőtágító, vérnyomásnövelő és esetenként csonttörő hatása bizonyított egyes törzsi népek között, hanem mert azért három férfi sok napokig egy lakásban. Mivel a két szőrösebbet nem tudta elküldeni sétára, maga ment levegőzni. Messzebb ment, mint akarta, de ez csak azért volt, mert úgy emlékezett, a következő saroknál már lesz egy buszmegálló. Aztán meg ott pont nem volt. Kicsit forgatta a fejét, hogy kitalálja merre is tovább, amikor elhúzott mellette egy ezüst színű, matuzsálemi korú Bogár, benne a NŐ. Na meg egy felejthető fickó, meg mintha egy gyerek tette volna népessé a járgányt. Ödön futásnak eredt, de nemhiába fáradt el már a nagy sétában, elvesztette nyomukat. Pedig a Nő, ott volt a Nő!

Nu, Pagagyíííííí!!

Szokásává vált, hogy a tömegközlekedési eszközökről a forgalomban haladó autókat nézi, azok között is kitüntetett figyelemmel fordult az ezüstszínű járművek felé. Ez kellően le is kötötte általában a figyelmét, mert ezüstszínű autóból meglehetősen sok fut Budapest útjain.

Aznap is éppen egy állásinterjúról tartott a Nyugati felé, amikor a Mammutnál felfigyelt egy járgányra. Ezüst és még Bogár is. Nem tétovázott. Legott leugrott, pedig már az ajtók záródtak. Fél szeme a forgalmon, fél a Bogáron, így rohant át négy forgalmi sávon, nem kis megbotránkozást váltva ki az autósokból.

A Bogár befordult a következő utcába.

Ödön elvigyorodott.– Most megleszel Kiscsibém! – örvendett, mert azt gondolta, simán lefutja a dugóban szötyörgő autót. A sarokra érve viszont lelohadt lelkesedése, mert ott bizony már nyoma sem volt a dugónak, és már a Bogárnak is csak a hangját sodort vissza a téli szél.

Csalódottan sétált a Moszkva térig. Ott úgy döntött, felül a tizennyolcas villamosra, elmegy a Fehérvári úti kereszteződésig, és megnézi azt az új Allét, vagy mit.

Épp csak leszállt a villamosról, mikor megint megpillantotta a kicsi kocsit, amint a Bocskai úton haladt a híd irányába a szélső sávban. 

Ödön sem volt rest, nyakába kapta negyvenhatos lábait, és uccu! A következő pirosnál be is érte, és nagy boldogan rántotta fel az ajtót, készen arra, hogy mindent, de mindent megmagyarázzon, csak sikerüljön szóba elegyedni, de a szó bent maradt, levegő megszakadt. A kocsiban egy rettenetesen kövér férfi ült, aki gyakorlatilag mindkét első ülést elfoglalta. Morcos hangon csak azt kérdezte, hájas öklét Ödön felé emelve:– Ugye nem akarod Kisöcsi, hogy kiszálljak?!

Ödön elnézést kért, és visszavonulót fújt. Ezentúl sokkal óvatosabb lesz, határozta el magában.

A héten még három ezüst Bogarat látott. De egyikben sem a NŐ ült.– Érdekes! – morfondírozott magában – ezelőtt esküszöm, hogy kettőt ha láttam tíz év alatt, most meg..........

Nem baj, a türelem Nőt terem. Elkapom még, tudom, hogy elkapom! Csak idő kérdése! 

Ahh

Az ész megáll, hogy mennyi ezüst színű vacak kis Bogár rohangál az utakon! Egyáltalán minek tartanak az emberek ilyen öreg autókat? A fene se érti! – dohogott magában Ödön, mikor már negyedjére ugrott le a héten nyaktörő mutatvány közepette a villamosról vagy buszról, hogy üldözőbe vegyen egy autót, amiről a végén kiderült, hogy a), egy hippié, b), egy ronda kövér hapsié, c), valami közgázos fazoné, d), veteránautó buzié, aki azt hitte, az autónak szólt Ödön lelkesedése, ami az autóra igaz is volt, de a benne tartózkodóra semmiképp. 

Lassan-lassan arra a pontra is eljutott, hogy azt gondolta, a Nőnek nem is volt olyan megigéző a tekintete, nem is számít igazán, hogy meg kell vigasztalni, és különben is, ezerszám szaladgálnak a jó nők, mit köpi ki a tüdejét itt holmi korosodó, bizonytalan házisárkányért.

Ezzel nyugtatgatta magát, és fordult újra rezignáltan a busz ablaka felé. Megállóhoz érkeztek. Az ajtók kinyíltak, utasok szálltak le és fel. A busz mellett eldöcögött egy ezüst színű VW Bogár. Ödön rezignáltan csak legyintett. – Most nem ugratsz be – gondolta. De azért odanézett. Az autó anyósülésén Magduska ült. Méltóságteljes tartásban a forgalmat szemlélte. 

Ödön jó szokásához mérten az ajtók csukódásának pillanatában vetette ki magát a buszból, és iramodott a Bogár után. Nagyjából öt percig futott teljes erőből, minek hatására a felszabadult endorfin, anthropin, vagy kórboncnok tudja mi, végre gondolkodásra késztette.– Mi a francnak ugrálok le járművekről, mikor egy forgalomban haladó autót biztosan nem tudok futva utolérni?! Gondolkodjunk! – azzal a lámpavasnak dőlt, és nagy lihegés közepette tényleg gondolkodni kezdett. Csodálatos dolog ez az anatómia!– Egy átlag autó, ha ismeri a várost amiben közlekedik, akkor az alábbi mozgássort végzi: ha még hosszan egyenesen akar előre haladni, akkor, amennyiben több sáv közül is választhat – mint itt is – úgy a középső, vagy két sáv esetén a belső sávot fogja választani. Ha hamarosan jobbra szeretne fordulni, akkor a jobb szélső sávot, ha balra, akkor a bal szélső sávot, kivéve, ha ez ott tiltva van, mert akkor a jobb szélső sávban fog haladni, hogy háztömböt megkerülve, egyenesen vághasson át a csomóponton. Na. A Bogár a középső sávban ment, vagyis az biztos, hogy a következő nagy csomópontig egyenesen fog menni. Az azt jelenti, hogy.......... hol is vagyunk? – körülnézett.

Már el is felejtette, miért is indult el otthonról. Gondolatait lekötötte a feladat, hogy a puszta logika útján megtaláljon Budapesten, a forgalomban egy autót. Ödönt fellelkesítette a feladat, holott ördögkísértés volt ez a javából.

Nagy nehezen rájött, hogy ott elöl, az a nagy tömb, az a Keleti, és a háta mögött jön egy 7-173-as. – Na, akkor ezt elcsípjük! – és valóban.

A buszon még kicsit logikázott. Tehát, az már biztos, hogy a Blaháig elment a Bogár. A kérdés csak az, hogy az Astoriáig is? Jó hír, hogy a környező utcák kellően szabályosak, így akár a buszból is meglátható, ha a Bogár valamelyik utcában van.

Miután ilyen szépen kiokoskodta magát, ablak mellé furakodott. A Nyár utcánál váratlanul megpillantott valami ezüstösen csillogót, azonnal az ajtóhoz törtetett, és leszállt az Urániánál. Futott, úgy futott, mint még soha. Vagy legalábbis, mintha nem tíz perce köpte volna ki a tüdejét.

Az autó tényleg ott állt. Nagyjából a Wesselényi kereszteződés előtt. Ödön körbejárta az autót, nézegette, de sajnos nem sok mindent tudott meg a gazdájáról.– Na, addig innen el nem mozdulok, míg vissza nem jönnek! – határozta el magát.

Stan és Pan

Jó egy héttel előre megbeszélték, hogy segítenek a Pistának, azaz a Balogh Istvánnak beköltözni Magduska lakásába. Elvileg a dolognak akadálya nem is lehetett, hiszen volt Edének is két autója, meg a Pistának is egy, és mindenkinek volt jogosítványa. Parkolásról természetesen szó sem lehetett, az az Ede dolga volt. A törékeny üvegdolgokat és a halak akváriumát Ede és Magduska már átvitte az új helyre. Gyors forduló volt, mindent csak leraktak a földre, az akváriumba töltöttek még tíz liter vizet, és száguldottak vissza, hiszen amíg a transzportot vitték, addig Pista szorgalmasan pakolta a dobozokat.

Úgy tervezték, legkésőbb sötétedésre végeznek, és mindent el fognak tudni vinni a három autóval, hála az Ikeának, ami minden bútorát tökéletesen szétszedhetőre tervezi. Összerakni nehéz kicsit, de a szétszedés, na az gyerekjáték!

Ede szépen leparkolt a Wesselényi kereszteződés előtt kicsivel és együtt felmentek a Pistához.

Rettentő zavarban találtak rá. Egy széken állt az ablak előtt és bambán nézett maga elé.– Na mi van Öcsém, megmakkantál? – viccelődött tőle szokatlan stílusban Ede.– Majdnem........ Te, Magdus, korábbi barátnőtől itt maradt függönnyel mit kell csinálni? Úgy értem, már jó két éve szakítottunk, azóta nem is láttam, de ezek itt az ő függönyei, mit csináljak velük?– Oh, hát ez igazán egyszerű kérdés – mosolyodott el Magduska – csak az a kérdés, hogy tetszenek neked, vagy sem?

Pista és Ede sokatmondóan összenézett.– Úgy érted, hogy nekem tetszik-e?– Hát, a te lakásodban van már két éve, nem? Csak tudod, hogy tetszik-e vagy sem! Ha teszik, akkor vigyük, ha nem, akkor vagy postázd vissza a lánynak, vagy ha ez, hogy is mondják........ ciki, akkor add oda valamelyik szeretetszolgálatnak. Vagy akár még egy turiba is beadhatod.– Turiba? Az meg mi?– Ne foglalkozzál vele, Öcsém, biztos valami női praktika! – nézett össze megint a két férfi laposan. Egyikük sem szívesen ment volna bele egy női életvitel szaktanácsadásba.– Nem fontos, kedves! – szólalt meg nagy megkönnyebbülésükre Magduska. – Csak döntsd el, hogy tetszik vagy nem?– Hááááááááát – vakarta a fejét Pista. – Ez csak egy függöny. Itt van az ablakon.– Igen, de tetszik?– Hát, az ablakon van, eltakarja a kíváncsi szemek elől a látványt, nem?

Végre Magduskának is leesett, hogy férfiakat ilyesmivel kínozni jelen pillanatban nem fair dolog, így mosolyogva csak annyit mondott:– Szerintem már egész megszoktad, nem? Akkor meg jobb elvinni, otthonos érzésed lesz tőle.

Így aztán Pista nagy megkönnyebbülve vette le a függönyt csipeszestől a karnisról. – Phfff – húzta a száját Magduska – azt ugye tudod, hogy ráfér már egy mosás?– Persze, de még az odautat kibírja így, nem?– Jó, de mielőtt felteszed, okvetlen ki kell mosni, érted! – adta tovább a háziasszonyt Magduska.

A karnis is lekerült a falról. Jó nehéz, kovácsoltvas, két végén cizellált, sok fonatból összeálló gömb alakkal. Volt vagy tíz kiló. Magduska nyúlt érte, de Ede lecsapott rá.– Nem, nem, Kedves, az túl nehéz neked, vidd csak a függönyöket.

Magduska magában morcos lett. Mi az, hogy nekem nehéz? Tán nem én intéztem eddig is a saját életemet? Cipeltem én már ennél jóval nehezebb dolgokat is, és elbírtam. Persze bőszen elhessegette magától az emléket, ahogy a lépcsőházban megröpteti az ötvenötös Philipset. Közben figyelte, ahogy Ede az ajtó mellé a földre fekteti a karnist.

Magduska lassan odaóvatoskodott, és mintha csak a függönyöket akarná szebben elrendezni, az összes függönyt a karnisra rakta, és szépen köré hajtogatta őket. A kupacot a karjába vette, és elindult lefelé. Ölben vinni egyre nehezebb volt, meg lépcsőn is kellett mászni, így aztán kikerülvén a férfiak látóteréből, csak úgy matrózosan a vállára csapta a kupacot, amitől persze jól megsajdult a válla, és elindult lefelé.

Ödön eközben az autóhoz ért. Körbejárta az autót, nézegette, de sajnos nem sok mindent tudott meg a gazdájáról.– Na, addig innen el nem mozdulok, míg vissza nem jönnek! – határozta el magát.

Először nekidőlt az autó oldalának, és úgy várakozott, de hamar rájött, hogy lehet, ezt az autó gazdája nem feltétlenül értékelné pozitívan, így aztán le-fel sétálgatott a kapu és az autó között. Éppen a kapunál járt, és fordult volna vissza, mikor nyikordult a sarokvas, az ajtó kitárult, és kilépett rajta először egy gömb formájú kovácsoltvas valami, meg egy csomó sz1nes, és láthatóan szürke anyag, meg egy nő, aki férfiasan vállára csapva hozta ki terhét.– Elnézést hölgyem, én már egy ideje keresem Magát! – szólította meg nagy merészen az Amazont, aki meglepődve a megszólíttatástól lendületből a hang felé fordult, fel nem mérve, hogy a golyóbis jó negyven centivel távolabb van, mint bármelyik saját testrésze, és ezen lendületes fordulás közben oly erővel vágta a bizalmasan közelebb lépő Ödönt vállon, hogy az megtántorodva a járdára esett.– Jaj, mit tettem, bocsánat! – felkiáltás közepette lehajolt, hogy segítsen az ismeretlennek, ám a karnis úgy értelmezte a mozdulatot, hogy a túrának vége, így Magduska válláról szolidan Ödön fejére csúszott. Ödön szó nélkül elalélt.

Magduska dermedten állt. Akkor most mi legyen? – tette fel magának a kérdést, és már fordult a kapu felé, hogy segítségül hívja a fiúkat, amikor egy mondat tolult a fejében leges-legelőre.

„– Elnézést hölgyem, én már egy ideje keresem Magát!” …........ csak nem? Ugye nem????? – lett egyre nyugtalanabb Magduska. – Aslan emberei megint utolérték! – Pánikba esett. Mit tegyen? – Nem találhatják meg! Soha! 

A test fölé hajolt, és szíve nagyot ugrott, mikor ráeszmélt, hogy az idegennek nincs pulzusa. Ebben a pillanatba jéghideg és merev lett. Már egy sziklaszilárd Magduska állt ott. Megszenvedett a véletlen halálesetért, ezzel most nem fog így járni, az biztos.– El kell tüntetni a testet, mert akkor a megbízói azt hiszik, még dolgozik az ügyön, idővel meg majd nem keresik. Ilyen a bűnözőlét.– Tehát a test nem maradhat a járdán! – Magduska körülnézett, közel s távol nem volt senki, ám ez az idilli állapot biztosan nem tart örökké. Mindeközben ráeszmélt, hogy az Audi kulcsa is nála van. Az autó a Bogár mögött várakozott bevetésre. Kinyitotta a kocsi csomagtartóját, mégegyszer körülnézett, majd mikor meggyőződött róla, hogy senki nem zavarhatja meg rövid távon, nagy nyögések és szuszogások közepette – miközben azt érezte, hogy majd bepisil a súly alatt – berángatta a testet a csomagtartóba. Rázárta a fedelet. Megtörölte izzadt homlokát. Az autónak dőlt, és végre értelmes ember módjára elgondolkozott azon, hogy mit kellene tenni.– El kell mondanom az Edének! Igen, ezt kell tennem! Ő a társam, jóban-rosszban, mint a Stan meg a Pan. – mert azt ugye mégsem mondhatta, hogy mint a férj és feleség, hiszen azok még nem voltak. Így nagy elhatározással becsörtetett a házba.

Egy hulla magánélete

Ede és Pista mit sem sejtve pakolásztak a szobában, amikor halálra vált arccal belépett Magduska. Épp csak hallható hangon így szólt: – Ede, kérlek.......... beszélnünk kell!

Ede és Pista összenéztek. A nézés sokatmondó volt. Egy nő a költözés kellős közepén közölni akar valamit.......... – Mondd csak itt nyugodtan, Pistával jó barátok vagyunk! – kedélyeskedett Ede.

Magduska még egy darabig kötötte az ebet a karóhoz, hogy négyszemközt, meg csak te, de aztán nem volt mit tenni. Úgy gondolta, tettét a két férfi csak úgy tudná helyesen megítélni, ha elölről elmondaná az egész eseménysort, ami a meglepő döntéséhez vezetett, hát nekikezdett.

Egy holttest mozgáskultúrája gyakorlatilag egy döglött pitonéval egyenértékű. Bizton állíthatom, ha ebben a pillanatban Magduska benézett volna az Audi csomagtartójába, menten elájul, vagy legalábbis áttér a Buddhista Zen vallásra, ahol is teljesen elfogadott az újjászületés, bár azt hiszem, nem ebben a konkrét formában. Tény, és mindenkinek el kell ismernie, hogy Magduska nem hibázott olyan nagyon. Az orvosin például hosszú éveken át tanulnak a diákok anatómiát, míg végre ténylegesen be tudják lőni – persze bizonyos korábban már jól felfedezett szervek kivételével – hogy mi hol van. Magduskának volt alkalma elégszer látni, hogyan mérnek pulzust, csak azt nem tudta, hogy az is lényeges, hogy mindezt hol teszik. Biztosan nem könyökmagasságban. Onnan nagyjából csak vért csapolnak. És persze az is lényeges, hogy milyen kéztartásban, fogásban. A két kézzel megmarkolás általában szabálytalannak minősül, és évismétléssel jár. Csakhogy jelen pillanatban a hölgy sokkal inkább el volt foglalva a beszéddel, semmint olyan gondolatok támadjanak benne, hogy hogyan kell szabályosan pulzust nézni, vagy ennél is prózaibban, hogy mi is lehet az autó csomagtartójában. Továbbá jelen szerencsétlen helyzetet tovább rontotta, hogy a lakás nem az utcafrontra nézett, hanem a szolidan műveletlen, bár a beton repedései között tavasszal jócskán előtörő gaz által mégis légiesen egyszerű benyomást keltő közös, azaz túrós hátú udvarra.

Így aztán a döglött piton módjára a csomagtartóban tartózkodó test egyszer csak megmozdult, és kezével a feje irányába nyúlt. Nem sikerült a művelet, mert könyöke a csomagtartó fedelébe ütközött. Szemét kinyitva megpróbált szétnézni, de a sötétségtől nem látott semmit. Hullához tökéletesen méltatlan módon arra gondolt, hogy vár egy kicsit, míg szeme megszokja a sötétséget, aztán majd kiderül, hogy mi van. Arra nagyjából emlékezett, hogy egy ezüst Bogár mellett várakozott, azt meg a fájdalomból sejtette, hogy fejen ütötték, csak arra nem emlékezett, hogy hogyan. Pár perc alatt ráeszmélt, hogy egy autó csomagtartójában tartózkodik, és arra is rájött, hogy biztosan nem a Bogáréban. De akkor hol? És miért? És bárhogy gondolkozott, nem talált megoldást. A harag rossz tanácsadó, mondják. Szerintem nyugodtan kijelenthetjük, hogy egy Audi csomagtartója belülről még rosszabb, mert Ödön nem egész húsz másodperc alatt eljutott arra a ferde síkra, hogy őt elrabolták, és most fogják sorsát beteljesítendő kivégezni, hacsak köztudottan fukar Anyja ki nem fizeti a váltságdíjat. Nos a sötétben erre Ödön akkora esélyt sem látott, mint hogy a Banknál látott ismeretlen nő jön és megmenti.

Szerencsére lassan az agya is kitisztult, vagy csak az Anyja gondolatára fellángolt düh segítette az agytekervényeket, minden esetre eszébe jutott, hogy talán meg kellene próbálni kijutni. Kezével megkereste a zárat, és megkönnyebbülten konstatálta, hogy elrablói igen hanyag munkát végeztek, mivel nem csapták le rendesen a csomagtartófedelet. De hát hogy is tehették volna, mikor Ödön válla útban volt. Rájött erre ő maga is, mikor megpróbált megmozdulni. De legalább már volt remény. És milyen hálával telítődött szíve. Pedig anno rettenetes haragra gerjedt, és revansot is vett a Ferin, mikor az merő heccből bezárta egy Dácia csomagtartójába. Pedig ha akkor tudta volna, milyen nagy hasznát veszi ennek, biztos jó barátságban lennének, és tudná, hogy a Feri hitelközvetítő lett, és tudott volna neki önrész nélkül lakáshitelt gründolni. Így kedvező lakáshitel nélkül, de egy biztos tudással vághatott neki önnön megmentésének. 

Magduska története mindeközben egyre csak dagadt és dagadt. Az elkövetkezendő fél órában esély nem volt a jelen időig eljutni, így Ödön, bár nem sejtette, hogy mi folyik körülötte, szakszerűen kimentette magát. A kocsiból kimászva gyorsan arrébb ment, egész a Klauzál térig, ahol a játszótéren leült egy padra, és a további lépésén morfondírozott. 

Magduska nagy sírás közepette eljutott a végkifejletig. A két férfi hitetlenkedő és döbbent arccal hallgatta végig. Magduska könyörögve kérte őket, hogy segítsék ki, és tüntessék el a hullát.– Könyörögve kérlek, segítsetek és tüntessétek el azt az embert!

Bár egyikőjük sem kívánta magának az egészet, úgy döntöttek, hogy első lépésként lemennek s megtekintik a helyzetet. Magduska kezét tördelve állt a lépcsőházban. Nem mert velük menni. 

A két férfi az autóhoz érve nagy levegőt vett és lassan, óvatosan, centiméterről centiméterre kinyitotta az Audi csomagtartóját. Az utolsó negyven centit már egész nagy sebességgel, mert látszott, hogy a csomagtartóban a három darab összecsukható műanyag kosáron kívül nincs semmi.

Összenéztek.– Egész jó volt a sztori! – vágta hátba Pista Edét. – Vicces egy barátnőd van!

Ede nagyon nem értette, de úgy döntött, ez így nagyon jó. – Gyere, igyunk valamit, hadd főjön a kis asszonyka odafent! – invitálta mosolyogva Pista barátját, a történteket kiheverendő.

És a két jó barát megivott két Cola Light-ot a magánélet szentségére. Mert az igenis, egy hullának is lehet.

Drágán add a halálod...

Az emberi agy az egyik legcsodálatosabb emberi szerv. Megismerhetetlen és megismételhetetlen benne minden kapcsolat. A neuronok hálózata, az agykéreg és a kisagy működése olyan terület, mely a szenvedélyesebb medikusokat is a kocsmába tereli, nehogy egy átlagembert. 

És ez a hihetetlen szerv megtalálható minden egyes emberben. Ki használja valamire, ki nem. Van akinek csak ellensúly, de van, aki segítségével Nobel díjat kap. Hát igen, csodálatos ez a szerv, hogy bár minden emberben megvan, és minden emberben nagyjából ugyanúgy néz ki, mégsincs két egyformán gondolkozó ember. 

Ödön a padon ülve azon gondolkozott, hogyan is lehetne kellő bosszút állni. Nos ezen a ponton egy Nobel díj várományosa nagy valószínűséggel azon törte volna fejét, hogyan kerülhetne az adott ponttól minél messzebbre, de hát valljuk be, nem véletlen, hogy Ödönt még sohasem jelölték Nobel díjra. Így aztán csak ült a padon, és törte nagyon a fejét, és közben végigpörgette a Kommandó releváns jeleneteit váltogatva Bruce Willis életének egyre drágább momentumaival. Végül is a hollywoodi nyersanyaggal a fejében arra az elhatározásra jutott, hogy a legjobb taktika a váratlan és azonnali támadás. Ehhez nem is kell más, csak némi előkészület. Na meg persze az sem árt, ha az embernél van valamiféle önvédelmi fegyver. Ödön körülnézett. A nadrágszíján kívül sok fegyvernek alkalmas tárgy nem nagyon volt nála, az meg pont gatyatartás végett kellett nagyon, így csak nézett körbe, hátha megakad a szeme valamin.

A homokozónál a sarokból kilátszott egy törött műanyag lapát, ami első ránézésre még akár jó is lehetett. Ödön odaóvatoskodott. – Csak semmi feltűnősködés! Bruce is megmondta! – bíztatta magát.

Kicsit nehéz volt ürügyet találni, hogy egy gyerek nélküli felnőtt ember január közepén milyen oknál kifolyólag szeretne kihalászni egy törött lapátot egy csupa sár és lucsok homokozóból, mikor még FKF láthatósági mellénye sincs.

Végül egy totyogó Michelin baba sietett segítségére, aki bár anyja erősen ellenjavalta, nem átallott a homokozó közepére zuhanni. Ödön megragadta a kínálkozó lehetőséget és hangos "na ezt vegyük el innen, mielőtt még megsérül valaki" dörmögéssel kiemelte a kiszemelt tárgyat a homokozóból. Elméletileg egy törött műanyag homokozólapát kiváló fegyver lehetne, de csak ha az ember a megfelelő végét szerzi meg. Ez speciel nem az volt. Pont a nyél hiányzott, de az nagyon. Még törni is olyan kis szelíden törhetett, hogy éles széle nem lett. Mondjuk milliárd esetből egyszer fordulhat mindez elő. Ödön rendesen elcsodálkozott, majd új fegyver után nézett.

Rá kellett döbbennie, hogy Budapest utcáin nem olyan egyszerű fegyvert találni. Bár lehet, a keresést tipikusan nem a játszótéren szokás kezdeni. Végül úgy döntött, hogy jó lesz egy darab faág is. Csakhogy a faágak is mocskosak voltak, vagy ha nem, akkor meg szorosan a fához tapadtak, és kellő erő és segédeszköz hiányában elég nehéz volt megszerezni. Ödön meg még attól is irtózott, hogy összekoszolja a kezét. Pincérként is nagyon kellett erre ügyelnie. Abban egyezett meg magával, hogy a fegyver-kérdéssel ráér később is foglalkozni, most mérje fel újra a helyszínt.

Aprócska tévedés volt csupán, és igazán nem figyelhet az ember minden apró részletre, hiszen ha egy parknak két bejárata van, akkor ugye sajnos ebből következik, hogy kijárata is egynél több. Azt is meg kell említenünk, hogy ezek a régi belvárosi utcák egyformán koszosak, dugig vannak parkoló autókkal, így aztán ne lepődjön meg senki, ha egy játszóterezésben járatlan személy rossz kapun távozik. Csoda, hogy egyáltalán rájött, hogy távozni is tud, és nem került a biztonsági gyermekzárak csapdájába. 

Sajnos így eshetett meg, hogy Ödön a Nagy Diófa utcán kötött ki. Véletlen volt csupán, hogy itt is ugyanúgy parkoltak az autók. Mivel Ödön csak a színére emlékezett, és a márkáját nem jegyezte meg az autónak, hát lecövekelt egy régi Astra közelében. Sajnos szerencséje volt, hamarosan megérkezett az autó gazdája, egy kicsit testesebb férfi – na jó, egy debella állat, akire még ránézésre is ráillett a Hollywoodi rosszfiú sztereotip leírás. Ödön lendületből és meggondolatlanul támadásba lendült. Fegyvere nem lévén – ez jól látszott a nadrágja állásából is – na meg túl sok önálló gondolata sem, mikor szerencsétlen áldozata kinyitotta az autó ajtaját, Ödön lendületből nekiszaladt, az autóhoz passzírozta, és megpróbálta fejét lenyomva átszuszakolni az anyósülésre. Bárcsak lett volna valaki, aki elmagyarázza neki egy kosár popcorn mellett, hogy ad egy: ezt a filmekben dublőrök és kaszkadőrök csinálják és nem véletlenül ők, ad kettő: a sebváltó az sebváltó. Történjen bármi, a helyén marad. Egy nagydarab férfinak még önerőből, saját akarattal is nehéz a kormány mögé bepasszírozódni, egyáltalán nem beszélve az anyósülés ilyen irányú megközelítésről. Pláne ha teszem azt valami idióta próbálná meg ugyanezen nagydarab férfit erővel a kormányon, sebváltón keresztül átnyomni. Ezen a ponton nagyjából a vad harag csapott össze az értetlen „hagyjálmármostettem”-mel, de ekkor, ki tudja milyen belső biokémiai folyamatok hatására a nagydarab férfi feneke elszólta magát, és olyat mondott, hogy Ödön reflexből hátrahőkölt. Áldozata kihasználta a pillanatnyi szünetet, és egy "Mi van Köcsög, mit akarsz!"-felkiáltással hátramenetben, fordulásból egy pofonnal egészítette ki. Ödön megtántorodott. Sok volt ez így együtt a gyomrának. A fickó rúgott egyet még felé, majd a kocsiba ült, indított, és elhajtott.– Micsoda idiótákat sodor néha erre a szél! – gondolta, miközben másodikba váltott.

Lássuk be, ez volt Ödön nagy szerencséje. Nem valószínű, hogy túlél egy kombatot egy nálánál ötször nagyobb bölénnyel.

Ezen, aprócskának éppen nem nevezhető interakció akár még el is téríthette volna Ödönt bosszúálló szándékától, de az agya az ütés következtében téves pályára állt..... Elhatározta, hogy lesz, ami lesz, lesben fog állni a kapunál, és megvárja támadója-áldozata visszatértét. Hát mit is lehetne mondani? Orvos nem látta, így más meg milyen jogon mondhatta volna rá, hogy „mi van, teljesen hülye vagy?”

Nem volt senki a közelben, aki segíthetett volna. Magduska egyre csak várta a srácokat vissza, de ezek csak nem jöttek. Gondolatban borzalmas dolgokat vett végig.– Lebuktak. A hulla eltüntetése közben meglátták őket, jöttek a rendőrök és most ők, miattam, börtönben vannak. De kitartóak, mert hős férfiak, és nem adnak engem fel. De biztos belekeverednek egy kis hazugságba, és akkor feladnak. Mert dögök. Minden férfi dög. És kihasználja a nőt!

Na, bonyolult ügy ez, és milyen bonyolult tud egy nő lenni. A fejéről nem is beszélve, mert Magduska nem állt meg ennyinél, ó nem. – Míg bent ülnek, Ede már nem szeret. Rájön, hogy csak nyűg vagyok neki, és a kapcsolatunknak vége! – még azt is feltételezni kezdte, hogy Edét és Pistát többé nem látja. Még a tárgyaláson sem.– Elmegyek gyónni! Aztán kéretem felvételem a kolostorba! – na ezzel csak az az egy baj volt, hogy nem ismert egyetlen működő és befogadó kolostort sem az országban, csak romosat, ott meg hiába üldögélne magányosan, csak a hite nem védené meg a törvénnyel szemben.

Miután ilyen szépen kiokoskodta magát, és sikerült felvázolnia a legképtelenebb és a legnépszerűbb brazil szappanoperákat meghazudtoló végkifejleteket, megölelte saját magát. A lakás kezdett túl szűk lenni. Nyomorgatta az üresség, nem volt tovább maradása. Fölkapta kabátját, ás lerohant az utcára. A kapuban megtorpant. Ott állt az autó. Láthatóan nyoma sem volt rajta a történteknek. Magduska alaposan végignézett az utcán mindkét irányban, de a srácokat nem látta sehol. Megrémült. Akkor tényleg elkapták őket!– Már elkapták őket! És méghozzá itt, az ajtó előtt! Istenem, most mi legyen? – sóhajtozott kétségbeesetten.

Nem tudott egy helyben maradni, úgy érzete, szétfeszíti a félelem és a bizonytalanság. Nem merte megnézni az autót, hogy benne van-e még valaki, úgy érzete, ehhez nincs ereje, meg különben is, ha a fiúk lebuktak, a rendőrök biztosan elszállították a testet a hullaházba. Erről már voltak tapasztalatai. 

Sétára indult a háztömb körül. Azt gondolta, segíteni fog. Egy kis friss levegő segít kitisztítani a gondolatokat. Biztosan jó lesz! – biztatta magát, és elindult a Klauzál tér felé, hogy visszakanyarodjon a Nagy Diófa utcára.......

Egy úr a csomagtartóból

A levegő megfagyott. A molekulák kristályos formában zuhantak egyre lejjebb, míg a föld meg nem állította őket. Placcs. De nem is, ezek hangtalanul értek célba. Aki ezen most elcsodálkoott, az sűrgősen keresse fel gyógyszerészét vagy kezelőorvosát, mert ezen csodálkozni január idusán valami komoly gond előjele. 

Magduska csodálkozott. A hidegség és a megfagyás nem kívülről, az időjárásból fakadt, hanem belülről. Egészen belülről. Gyomorszájból indult, és kúszott egyre feljebb, hogy úgy érezte, kevés kell csak ahhoz, hogy fagyit tudjon kilehelni. Ha lenne nála egy tábla Tibi, akár még kedveskedhetne is az utca népének – csakhogy az utca néptelen volt egyetlen kapualjat kivéve, ahol egy magányos férfi álldogált. Ő nem érezte a fagyot, sőt mi több, határozottan melege volt. Kísértetet látott. Egy kristályokat lehelő, meglepő, de létező kísértetet. A NŐ itt kísértett elrablásának utcájában.

Magduska nem mert mozdulni. A szeme rögzítette a látványt, de elhinni semmiképp sem merte. A hulla, amit oly gondosan a csomagtartóba rakott, és amit a Fiúk megpróbáltak eltüntetni, ám lebuktak, és ami miatt most börtönben rohadnak, itt áll, és maga elé mered enyhén kidülledt szemekkel. Ezen utóbbin kevésbé lepődött meg Magduska, mert ugye egy hulla sohasem szép látvány. Az előbbin viszont igen. Az, hogy ott áll, mélységesen leblokkolta. Lábai nem engedelmeskedtek az agy parancsának, csak állt, és azon gondolkozott, hogy mit kell ilyenkor tenni.– Úgy működik, mint vámpírokkal – morfondírozott magában – kevés fokhagyma, sok kereszt kombinációjával jól el lehet őket ijeszteni?

Aggódott. Komolyan aggódott. Szentelt kereszt volt nála, a nyakában hordta már vagy húsz éve, de speciel fokhagymát egy darabot sem hozott a sétára magával! Megdöbbentette saját hanyagsága, ilyen vészterhes, vámpíros időben. Pedig a tévéből is megtanulhatta volna, mit kell tenni, másról sem szólnak az esti műsorok. És biztos nem véletlenül. Már látta, most már belátta ő is. Istentelen hanyagság volt részéről fokhagyma nélkül útnak indulni.

Ödön állt, és döbbenten nézett maga elé. Még a szeme is kidülledt a nagy csodálkozástól. – Mit keres itt a NŐ??? – tette fel magának gondolatban a kérdést, de minek, ha úgysem vár rá választ....

Aztán lassan derengeni kezdett. – Meglátta az autót.......... beszéltek..........megtámadták őket.............és őt elrabolták. Ezek szerint a hölgy is csodával határos módon megmenekült! Micsoda bátor lélek! – lelkendezett magában, s nézett immár más szemmel Magduskára.– Most is, hogy ott áll, kezével nyakláncát markolássza.......... biztosan hálát ad a Jóistennek, hogy én is megmenekültem!

Így aztán, felismerve mindkettejük nagy boldogságát Ödön bátorságot merített, megszólalt és egyidejűleg Magduskához lépett.–  Kedves Hölgyem, azt hiszem elmondhatom, hogy mindketten azt gondoltuk, ebben az életben többé nem lesz alkalmunk találkozni, s aztán lám, csak lám, mind a ketten itt vagyunk! Kívánni sem lehetne ennél nagyszerűbb pillanatot, nem gondolja? – kérdezte alázatosan Magduskát.

Magduska nem gondolta. Sőt határozottan azon a véleményen volt, hogy mérhetetlen hanyagságból nem hozott fokhagymát, és sajnos innen már ötlete sincs, hogy mit tehetne. Mert kívánhatta volna a nagyszerű pillanat helyett, hogy fokhagyma legyen a zsebében, csak sajnos a varázslat ilyetén formában nem működött. Válaszként csak egy rövid mosolyt engedett szabadon, ám ez is hihetetlen szárnyalásba kezdett Ödön lelkében.

Ettől a kis mosolytól már templomot vizionált.

Magduska is oltárnál állt gondolatban éppen. Az oltár előtt Szent Györgytől fohászkodott tanácsért, ám sajnos rossz helyen próbálkozott, mert ő sárkány-specialista volt.

Kicsit tébláboltak még mind a ketten, aztán Ödön elnevette magát.– Ha tudná, hogy micsoda napom van, nem is hinné el! De mégis! Maga is főszereplő benne, ha nem zavarom, és kicsit ráérne, el is mesélem, amíg keresünk egy alkalmas helyet.......

Magduska már látta vérző nyakát – Istenem, olyan sok itt az elhagyatott kapualj!!! – sopánkozott magában.– .... ahol megihatnánk egy kávét, vagy valamit, amihez kedve lenne. Mit szól?– Á, hát szóhoz sem jutok – vallotta be nagyon tisztességesen a frissiben nyakszívástól megmenekült, ártatlannak éppen nem nevezhető lélek.– Akkor talán menjünk erre – intett fejével a Rákóczi út irányába – ott biztos találunk egy megfelelő helyet.

Sétáltak egymás mellett, s közben Ödön hosszasan mesélt. Magduska néha teljesen értelmezhetetlen félmondatokat szúrt közbe, de Ödön nem hagyta megszakítani mondanivalóját, így mire elértek a minden szempontból megfelelő Astoriáig, Magduska már mindent értett. Éppen csak nem gágogott, oly nagyon libának érezte magát. Megbocsájtva eddig Ödön feltételezett összes bűnét és bűnös szándékát, egész kedvesen el tudtak egymással beszélgetni.

Gyorsan repült az idő, de szerencsére egyszer csak megmozdultak Magduska fogaskerekei is, és követve a jól berögzült Apehes logikát, beindultak gondolatai.– Ödön magától szabadult ki, mert ki sem nyírtam véletlenül......... a Fiúkat nem csukták le, mert nem volt miért............. – és ekkor repesni tudott volna a boldogságtól, olyannyira, hogy fel sem merült benne az eretnek gondolat, hogy akkor mégis hol a csudában vannak???

Mondják, az igaz barátságot nagy tragédia pecsételi meg. Hát így volt itt is. Meglepő módon egy csomagtartófedél volt a pecsét maga. Ödön számára kiderült, hogy nincs semmi, de semmi esélye. Magduska pedig rájött, hogy nem kell feltétlenül fokhagymával rohangálni az utcán, mert még a végén sírni fog valaki.

Együtt, nagy beszélgetés közepette visszasétáltak István lakásához. Odabent a két férfi javában dobozolt. Nem is igazán izgatta őket különösebben Magduska távolléte, úgy gondolták, biztos megszellőztette magát, és hát lássuk be, erre szüksége is lehetett.

Amikor ezek ketten beléptek a lakásba, furcsa csend állt be egy pillanat leforgása alatt. Még a légy sem zümmögött. Mondom én, hogy hideg január volt. És ők ott álltak. Nézték egymást. Majd Magduska Ödönre mutatva így szólt:– Ede, István! Íme Ödön. Az úr, a csomagtartóból!

Moha Bácsi

Furcsa dolog a férfibarátság. Az az egyszerű tény, hogy Magduska ájultra verte és a csomagtartóba passzírozta Ödönt, azonnali és visszavonhatatlan örök sörbarátjává tette Edével és Istvánnal. A Nagy Triónak hívták magukat, ami fura volt, mert általában négyen voltak. Természetesen Magduska volt a megkerülhetetlen és elhagyhatatlan negyedik. Majdnem mint egy kiskutya, csak sokkal hangosabb, akaratosabb és többször megy vécére.

Sokat jártak össze. Általában kocsmákban találkoztak, ahol Magduska mindig nagyon figyelt arra, hogy pontosan az István és Ede közé üljön, és ne legyen szembe az Ödönnel. Tudta Ő jól, hogy Ödön nem lehet vámpír – mert látta napközben is, és ez ugye kizáró ok – de mi van, ha mégis az??? Így teltek az esték, meglehetősen vidám hangulatban. A srácok ugyanis hamar rájöttek Magduska eme enyhe kis mániájára, és bár csúnya egy dolog, mégis rájátszottak. István kétszer is be tudta adni Magduskának, hogy amíg Ödönnel a klotyón volt, Ödön megharapta, sőt még a ketchuppal összemaszatolt nyakát is megmutatta, minek hatására Ödön gyorsan megtörölte a száját. Az első esetnél Magduska nemes egyszerűséggel elájult, a másodiknál pedig képes volt egy tized másodperc alatt újra magához térni, és döbbenten nézni, hogy azok ketten majd megfulladnak a röhögéstől, míg Ede csak a fejét csóválja. Közben persze adják egymásnak a magaslabdákat.– Nagy voltál, Drakula Gróf! Vagy nevezzelek inkább Mr Lugosinak??? – ugratta István Ödönt.– Azért egy szűzlánnyal mégiscsak jobb lettem volna, nem??? Most nézd meg, be kell sajnos érnem egy elhasznált állatorvossal! – és így röhögtek volna még, ha Magduska erősen borzolt szemöldökének merev mozgása meg nem állítja őket, így viszont kénytelen volt mindenki a sörébe temetkezni. Soha rosszabbat!

A feszültséget oldandó, István új ötlettel állt elő.– Figyeljetek! Vettem egy GPS-t. Mi lenne, ha a hétvégén csak úgy elautókáznánk valahová? Olyan helyre, ahol még sohasem voltunk, és ahová biztos nem mennénk el még egyszer?– Jó, de a megyéből ne menjünk ki! – adta a morcost Magduska.– Természetesen, hölgyeké az első választás joga!– Igen, én is így gondoltam – adta továbbra is a vérig sértettet – és én azt akarom, hogy Pest megyében maradjunk. – Tehát, neked csak ennyi vágyad van? – viccelt vele István – Te egy nagyszerűen egyszerű Nő vagy! Vagy inkább egyszerűen nagyszerű??– Nekem mindegy, csak kíméljetek meg a gyerekes tréfáitoktól – közölte.

Magduska nem volt vevő a humorra.

Így aztán a férfiak összedugták fejüket, és kitalálták, hogy ha már a megyéből nem is mehetnek ki, legalább menjenek el a legmesszebb lévő pontjára. A térkép szerint ez a pont Kemence-Bernecebaráti-Perőcsény aranyháromszög esetében teljesül.– Nosza, akkor a hétvégén kirándulunk! – adta ki az ukázt István. – Majd meglátjátok, nagyszerű dolog az a GPS. Nem kell térképeket magunkkal cipelni, kereszteződésekben álldogálni, és embereket kérdezgetni. Még azt is megmondja nekünk, hogy milyen látnivalók, boltok, éttermek vannak a közelben! Én mondom nektek, az egyik legnagyszerűbb találmány a laparoszkóp óta!

Ezt kétségkívül elhitték neki. Nem voltak otthon a legjelentősebb orvosi felfedezésekben.

Felvirradt a nagy kirándulás napja. Megegyeztek, hogy Edéék előtt lesz a randevú, onnan mennek tovább. Kis lovagias gesztus volt ez Magduska felé, aki ezt magasról........ szóval nem hatotta meg. Morcos arccal ült be a sofőr mellé az anyósülésre. Kifejezetten neki való hely volt. Egy ideig adta a morcos anyóst, de aztán a srácok felhőtlen jókedve kifogott rajta, és ő is velük mulatott.– Na és mondd, te büszke tulajdonos, hogy hívják a ketyerét? – fordult a volánnál ülő István felé.– Hát hogy-hogy hogy?– Hát úgy, hogy hogy?– GPS – mondta István nagyon szépen tagoltan.– Nem, az nem a neve! – mosolygott Magduska egy bölcsis dada mosolyával – Mi a neve?– Ennek nincs neve, ez csak egyszerűen GPS! – adta a „bölcsibe jár a gyerekem de ettől én nem vagyok hülye” arcot István.– Ugyan már! Mindennek van neve! Kell, hogy legyen neki, hogy tudjuk valahogy szólítani!– GPS!!! – és István kezdte nagyon nem érteni, hogy miért nem érti már meg végre a nőnemű. – És nem szoktuk sehogy sem szólítani.

Ekkor a ketyere megszólalt.– Menj-előre-három-száz-métert-majd-hajts-be-a-körforgalomba-majd-menj-ki-a-második-kijáraton-jobbra!– Ez beszél hozzád! Kell, hogy neve legyen! – adta az erőszakost Magduska.

Ezzel elkezdte átprogramozni a gépet. Bement a beállítások menübe, és hipp-hopp egyszer csak megszólalt:– Moha bácsi. Na, mondtam én, hogy van neve! Látod – e??? – mutatta nagy bőszen István felé a kijelzőt, hogy ő is jól láthassa a szöveget: Moha Bácsi kiválasztva.

Látható volt, amint Istvánban világok dőlnek össze.– Na, akkor most, hogy már tudjuk, ki is vezet minket utunkon, szeretném tudni, hogy hová is megyünk, és mit fogunk ott csinálni?– Öööööööööö – kezdtek koncertet a férfiak.– Odamegyünk. – próbálkozott István.– Szétnézünk. – Vette át a fonalat Ödön.– És megyünk haza! – nyugtatta meg őt Ede.– Jó, szóval fogalmatok sincs! Akkor majd én megmondom! Moha Bácsi mindent tud?– Ez, ez a Moha Bácsi, ez aztán mindent tud, csak meg kell neki mondani, hogy mit akarunk tudni!– Helyes, akkor keresünk egy helyet, ahol kicsit körbenézhetünk. Keressünk egy házat, ahol le lehet parkolni, és ha jól emlékszem, a környéken szép erdők vannak, úgyhogy kiránduljunk egyet, és keressünk egy pecsenyesütőt.

A terv nem volt rossz. Míg az M2-n haladtak azon gondolkodtak, hogy a terv tényleg nem olyan rossz. Sajnos az egyikőjüknek sem jutott eszébe, hogy február eleje tipikusan nem kirándulóidő, így a pecsenyesütők sem szoktak egymást túlszárnyalva nyitva tartani. 

Falták a kilométereket. Ha Moha Bácsi azt mondta, térjenek balra, letértek. Ha azt mondta menjenek tovább harminc kilométert, csak mentek tovább egyenesen. 

Aztán bejósolhatóan bekövetkezett a hiba. 

Az aszfaltozott úton egy lélek sem jött velük szembe, és Moha Bácsi egyszer csak megszólalt. – Menj-tovább-négy-száz-métert-majd-térj-le-jobbra.– Menj-tovább-száz-ötven-métert-majd-térj-le-jobbra.– Térj-le-jobbra.

És ők letértek. Kaviccsal leszórt út volt.– Biztos jó helyen vagyunk? – aggályoskodott Magduska.– Biztos! Moha Bácsi megmondta! – poénkodott Ödön.

István gyorsan állított a képernyőn, és megnyugtatott mindenkit.– Látjátok, a kis zászlócska ott van Kemence közepén, csak ez a rövidebb út. Na, azért erre megyünk, mert Moha Bácsi tudja, milyen drága a benzin. Ügyes vagy, Moha Bácsi! – simogatta meg a szélvédőn a készüléket. – Spórolj nekünk benzint!

Így nagy megnyugvásban folytatták az utat. 

Minden hosszú utat beautózó tudja, hogy az anyósülésen ülő személy szerepe nem csupán árnyékolásra korlátozódik, hanem fontos szerepe van az útirány figyelésében. Elvileg sasszemével kilométerekkel előre meg kell lássa a traffipaxos autót, rendőröket és lassú kamionokat. Valamint figyeli a közlekedési jelzőtáblákat. Úgymond harmadik és negyedik szeme a sofőrnek.

Bár Magduska igen ügyesen árnyékolt volna, ha tűz a nap, de sajnos sasszemnek nem volt alkalmas. Ha használta is szemeit az autón kívülre nézésre, az csakis a jobb oldali visszapillantóra szorítkozott, mert abban remekül tudta ellenőrizni kinézetét. Smink rendben, haj rendben, lehet mosolyogni. 

Így eshetett meg, hogy amikor elhangzott a figyelmeztetés, és megjelent a sárga felirat, hogy MEGSZŰNT A MŰHOLD VÉTEL, csak néztek, mint mozis a lyukon. 

A probléma egy hármas kereszteződésben köszönt rájuk. Fogalmuk sem volt, hogy merre kellene továbbmenni, annyira még nem voltak a készülékhez hozzászokva, hogy kikapcsolják a figyelmeztető üzenetet, hogy legalább a térképet lássák. Mindenkinek volt ötlete és indoka, hogy merre kellene menni, és mindenkinek más. Természetes volt hát, hogy a teljesen tudománytalan és minden logikát nélkülöző ec-pec alapon választottak. Jobbra mentek. Ez végül mindenkinek kiváltotta tetszését, mert egyrészt jó minőségű – magyarán, nem rosszabb, mint az elején – volt az út, és Moha Bácsi is általában jobbra küldte őket korábban. A nagy megelégedettségnek ám hamar vége szakadt. Az út egyre rosszabb lett. Úgy döntöttek, kiszállnak és megpróbálnak körülnézni.

Nem akartak eltávolodni nagyon az autótól, mert ha úgy látják, nincs tovább út, vagy nem tetszik, amit látnak, egyszerűen visszafordulnak, és visszaautóznak a főútra. 

Békésen sétáltak. Ede és Magduska kart karba fonva, István és Ödön meg a lehetőségeket mérlegelve, beszélgetve lépkedett. Egy furcsa pukkanás hallatszott az egyik fán mellettük, a fáról háncsdarabok repültek le. Ede és Magduska döbbenten nézett, egyedül István döbbent rá, hogy mi történik, és FÖLDRE felkiáltással a talajra parancsolta a többieket.– Mi volt ez? Mi történik? – kérdezte Magduska.– Ránk lőttek. – adta meg az egyszerű választ István.

Magduska magába zuhant, jól hallhatóan motyogni kezdett:– Aslan, már megint Aslan......

István nem bírta tovább idegekkel, ökölbe szorult a keze. Magduskára nézett, de elkésett. Ödön egy jól irányzott pofonnal elfordította Magduska arcát a megfelelő irányból. Hárman néztek döbbenten Ödönre.– Elnézést. Én nem tudom, hogy mióta játsszátok ezt az Aslanos játékot, de nekem már elég volt. Figyelj ide! – fordította maga felé Magduska arcát – Lehet, hogy egyszer véletlenül elütöttél valakit, de azóta az alvilág összes patkánya tudja, hogy ez mekkora véletlen volt, és még akkor sem üldözne senki téged, ha ezért fizetnének neki, mert biztos, hogy úgyis megbírságolnád hiányos bevallás miatt még akkor is, ha sohasem adott még be adóbevallást. Nincs Aslan ügy, érted?! Nem üldöz senki, és arra is biztos van valami magyarázat, hogy miért lőttek itt most ránk.– Van is! – vette át a szót István. – még tart a vadászidény jó pár állatra.– Mi van??? – kérdezte Ede – Azt akarod mondani, hogy állatnak néztek minket? Ne mondd már, hát hogy nézhetne minket bárki szarvasnak?– Vagy vaddisznónak, gondolom – vetette közbe Ödön.– Csak van szemük, azért nem nagyon hasonlítunk külön – külön sem egy szarvasra, hát még együtt – folytatta felmordulását Ede.– Ne haragudj, nem akarlak megbántani, de láttál te már igazi vadászt az erdőben? – nézett ferdén István.– Hát kérlek igen, egyszer.– És józan volt?– Hogy mondod?– Láttál te már vadászt józanul, amikor nem a lakásában ült a fotelban, hanem az erdőben volt? A vadászat úgy kezdődik, ha nem tudnád, hogy a leendő trófea reményében leküldenek egy pohárkával. Na az a pohárka nem kétcentes, és az alkohol sem alacsonyabb fokú, mint a sivatag nappal.

Csak néztek rá a többiek bambán.– Úgy értem ötven fokos a minimum ital, és az az enyhe nyári frissítő. Fogadni merek, hogy aki ránk lőtt sem állna meg a fehér csíkon elengedett kézzel.– De akkor most mit csináljunk?– Megmondom én! – vette elő régi énjét Ödön – hason elkúszunk egy darabig, majd jó hangosan elkezdünk kiabálni. Azt majd meghallja, és leteszi a fegyvert.

Bár Magduskának komoly ellenérve volt a nem megfelelő öltözetük és az autó közelsége, a férfiak úgy döntöttek, hogy nem reszkírozzák, hogy az autóra is rálőjön Pampalini, így hason kúszva elindultak a lövés feltételezett kiindulási helye felé. 

Nem is kellett sokáig kúszniuk, épp csak addig, míg mindannyian kellően sárosak, mocskosak és szakadt kinézetűek lettek, hogy meglássák Pampalinit a lesen.

Ott gubbasztott pirosló orrával a lesen és várt.

A három férfi kiengedte hangját, így hamarosan már kezet is foghattak egymással.– No és aztán mit keresnek maguk itt? – kérdezte őket a talpig zöldbe öltözött, már-már valódi őszes halántékú, enyhén pityókás Moha Bácsi.– Kemence felé indultunk, de eltévedtünk. Nincs műholdas vétel. – adta meg a választ kellően elborzadva István. Állatorvosként alapból nem szerette a vadászokat.– No, az itt tényleg nincs. Hál' Istennek az asszony se ér itt el a mobilon! – kedélyeskedett Pampalini/Moha Bácsi.– El tudna minket irányítani a helyes útra? – kérdezte reménykedve Magduska.

Hamarosan megtanulták, hogy ennél jóval pontosabban kell fogalmazniuk, ha legközelebb vadásztól kérnek útbaigazítást, mert ahová elkísérve lettek, az a legfélelmetesebb rémálmukat is felülmúlta.

Ég és föld urai

Pampalinivel együtt visszasétáltak az autóhoz. Az enyhén ittas vadász megállás nélkül szövegelt, csak úgy dőlt belőle a kéretlen magyarázat. – Persze, tuggyuk mink, jók ezek a masinák, de ín mondom...... pedig már megéltem egy s mást, nekem elhihetik, ha mondom, hogy az erdőben a legjobb. Mindenki asztat monnya, hogy minden út Rómába vezet, de fenék........ezek itt mind, mind, és én mondom, higgyék el, hogy mind Kemencébe vezet. Mindegy merre indulunk, úgyis oda lyukadunk. Azér se kell ilyen drága dolgokra költeni, mer' csak a baj van velük.

Közben beültek az autóba. Magduska a hátsó traktusba kényszerült Ödön és Ede közé, mert Pampalini automatikusan az anyósülésbe telepedett.– Akkor most mégis merre? – érdeklődött csendesen István.– Mindegy, minden út Kemencébe vezet – kedélyeskedett Pampalini, aki még mindig elmulasztotta a bemutatkozás aprócska ceremóniájának szerét ejteni. De végülis nem hiányzott olyan nagyon a neve, mivel nem nagyon engedett mást szóhoz jutni.

István nagy bizonytalanságában meghagyatva nem tudta, mit is tegyen, de úgy döntött magában, hogyha az autó már abban az irányban áll, akkor arra mennek tovább.– Erre jó lesz? – próbálkozott azért még be Pampalininél.– Csak amennyire a többi felé is – jött a lehetetlen felelet. – Minden út jó, ez is nagyon jó, itten az erdőben, én mondom, minden út egy helyre vezet. Néha kanyarog, néha eltér, de aztán csak oda lyukad ki mindenki.– De ez egy kicsit rosszabbul néz ki, mint a többi út, nem? – aggályoskodott Magduska.– Ááááá, szamárság, mindig ezen járunk!!! – hűtötte le az aggodalmaskodó felhangokat Pampalini.

Ám épp csak befejezte a mondatot, amikor egy kidőlt fa állta útjukat.– Szóval mindig???? – nézett rá meglehetősen csúnyán István.– Na, nem mondja már ember, hogy az erdőben meglepi, hogy vannak fák! – viccelődött Pampalini – ez csak egy kis semmiség, pitty-putty elintézzük.– ELINTÉZZÜK??? – hordult fel a hátsó taktus.– Hogyne, ez csak egy kidőlt fa......... biztos reggel dőlt ki, csak egy kicsit odébb taszajtjuk, és már megyünk is tovább.

Kiszálltak. Magduskának nem nagyon füllött a foga ehhez az egészhez, de Pampalini elég egyértelmű jelét adta elgondolásának.– Magácska fogja majd a csúcsa felől, mert ott a könnyebb, mink meg a fiúkkal, majd egyszerre meghórukkoljuk. Ravasz egy asszonyságnak nézem innen, jobb is, ha azon a vígin lesz......... erdőbe megy három fickóval is.........hehehhe......micsoda nő, mi???

Azzal mindenki elfoglalta a neki kijelölt helyet. Magduska a fa végonyabbik végéhez ment, a fiúk meg az ellenkező oldalra.– Na amikor asztat monnom, hogy hóóóóó-rukkkk, akkor mindenki egyszerre megemeli!

Mindenki megölelte egy szimpatikusnak tűnő darabon a fát, és felkészültek az emelésre.– Hóóóóóóóóóó-rukkkkk!

És ezzel, nagy valószínűség szerint a nagy erőlködés miatt, nagyot pukkant Pampalini.

A szag letaglózó volt. Ha még lett is volna bennük kellő erő a mutatványhoz, ezzel az is elszállt.

Pampalini csak úgy mosolyogva eldörmögte, hogy:– No nézd csak, biztos a reggeli körte........– Igen …........ – próbálta menteni a helyzetet Magduska – a friss körte szokott ilyet okozni.

Pampalini bambán nézett. Volt már vagy negyven éve is annak, hogy utoljára friss körtét evett, azt is csak anyuka miatt. – Na, akkor ugyanígy, csak ügyesebben! – adta a ki a parancsot.

Erre mindenki egy lépéssel arrébb ment, a fene se tudta, hogy érti ezt a vadász!

Megmarkolták a fát, és amikor elhangzott a jelszó, nagy erőlködés közepette megmozdították. Ede kénytelen volt figyelmét megosztani. Egyrészt figyelnie kellett, hogy ha a vadász megint elsül, kellő távolságba tudjon ugrani, másrészt rossz helyen fogta a fát. És ennek meg is lett az eredménye. Mert miután kicsit megmozdították, együttes erővel az Edére ejtették, aki bár nem sérült meg, tökéletesen mozgásképtelen lett. 

Pampalini levette zöld kacsatollas kalapját, és megvakarta kopaszodó fejét. – Magukkal városi ficsúrokkal az a baj, hogy nem tuggyák jó végiről megfogni a munkát!

Ede kikérte magának a városi ficsúr megbélyegzést. Kapott ő már elég bélyeget, nehogy már egy részeg Pampalini minősítse itt őt.– Megtenné, hogy ahelyett, hogy engem sérteget, megpróbálnak kiszabadítani innen?– Jó van, jó van. Nem kell minnyán idegeskedni! Előbb megnézzük............ – és ezzel Pampalini gyakorlatilag befeküdt Ede mellé.– ........ ahogy itten elnézem, könnyen ki tuggyuk húzni, mer' nincs a fa alá szorulva. Nyomja valahol a fa?– Nem.– Na akkor megkérem a kocatársakat, gyűjjenek mellém, és szépen a kezinél fogva majd kihúzzuk a csávából.

Bár Ede tiltakozást szeretett volna benyújtani, helyzetéből adódóan inkább csöndben maradt.

Egyik kezét megragadta Ödön, másikat István, Pampalini meg a háta mögül a hóna alá nyúlt, és megmarkolta mellkasán a ruhát.– Na, akkor háromra. Eeeegy-keeeeetttttő-három.

Ezzel megemelték, és egyszerre húzták. Ede megmozdult, Pamaplini elesett, és magára rántotta Edét, csakhogy Edét tartotta a két jó barát, így végül teljes erőből leszakított egy darabot a ruhájából. És mikor seggre ült, böfögött egy nagyot.

Magduska Edéhez sietett, átölelte, és közben a fülébe súgott.– Szabaduljunk meg tőle, ez a fickó nem egy életbiztosítás!– Ugyan – tolta el magától kedvesét – csak segíteni akar!

Ami végül is, lássuk be, igaz volt.– Na, akkor dobjuk csak arrébb ezt a kis hasábot! – próbálta lelkesíteni a társaságot a fiaskó után Pampalini.

Ötszöri próbálkozásra, némi erjesztett gáz gyorsító hatásának köszönhetően, felszabadították az utat.

Visszaültek az autóba, és folytatták útjukat.– Biztos, hogy erre kell menni? – próbálkozott még egyszer István.– Persze, persze, mondom, hogy erre szoktunk járni.– És a fát is arrébb szokták tenni?– Ugyan, semmiség az egész, nem kell úgy felfújni, menjünk, csak menjünk. Nem lesz semmi baj.

És mentek. Alig két kilométer után egy gázlóhoz értek. A patak sebes volt az elmúlt napok heves olvadása és csapadéka miatt. István lefékezett.– Na, mi van, mért álltunk meg? – csodálkozott Pampalini.– Ember, itt mi nem tudunk átmenni!– Szamárság, mink mindig erre járunk! Ne gyerekeskedjen, menjen! – váltott kedvesből határozottra Pampalini.

István még szíve szerint tiltakozott volna, de Pampalini a térdére csapott, és ettől reflexszerűen a gázra lépett. A kocsi megindult. Az első negyven centit még egész jól vette, és ha megmarad a kezdő lelkesedés, bizonyára teljesíti is az etapot, ám István elborzadván cselekedetétől pont a patak közepén állt meg, és sajnos az erős sodrás már mozdította is az autót. István pánikolt, ám Pampalini egy határozott „asztarohadúristeniitavilágnakte” felkiáltással az ölébe hajolt és teljes erejéből a gázpedálra tenyerelt. 

István az ölére meredt. Ede az Istvánra meredt. Ödön Pampalinire meredt. Magduska a kormányra meredt. Neki volt igaza. A kormányt nem fogta senki. 

Az autó átugratott a gázlón, majd nagy lendülettel egyenesen egy nagy tölgy felé tartott. Magduska felsikított.

Nem komplikálta túl a dolgokat, csak annyit közölt, hogy jön a fa, de mindez annyira megdöbbentette a Magduska lélektanban járatlan Pampalinit, hogy előbújt István lábai közül és kioktató hangnemben előadta a kizárólag városiaknak szóló oktatóanyagot, miszerint a fák nem közlekednek, csak állnak. Ezen idő alatt István is magához tért, és realizálta a veszélyt, majd egy gyors kormánymanőverrel elkerülte az ütközést, miközben Pampalini hangja beszivárgott a dobhártyáján.– A fák mozgásképtelenek, de csak a mi emberi mércénkkel mérve. Nagyon sokat mozognak, de valós helyváltoztatást, …...... a hogy is mondjam Magácskának, hogy megértse, …..szóval nem mennek arrébb, és eztet úgy kell érteni, hogy a fa nem jön. Náha úgy tűnik, hogy jön, pedig csak a pesektíva, …..... a tuggya a ….......tévedés, hogy jövés, pedig az nem jön, hanem mink megyünk, de a mi pesektívánkbúl úgy tűnne, mintha, pedig áááááááá.

Az áááááááá-ra végre az autó is megállt. István kiszállt és körbenézte. Az előző nap oly gondosan megtakarított autó úgy nézett ki, mint a vásározós Volga a sztyeppe közepén, eső után. Rettenetesen sáros lett.

István meglehetősen rossz hangulatban ült vissza az autóba.

Pampalini persze kedélyeskedett egy kört.– Láttya, láttya nem kell itten aggódni, mink is mindig erre járunk. Megy ez simán maguknak is.– Jó, akkor most merre? – morgott rá István.– Csak amerre eddig........előre, amerre mink is mindig járunk.

Amerre ők mindig jártak, meglehetően idegtépő útvonal volt. A fiúk már komolyan kezdtek aggódni, hogy vagy ők túl beszariak az erdei utakhoz, vagy nem megfelelő a vezetéstechnikai ismeretük, mert még kétszer kellett gázlón áthajtani, és még háromszor csúsztak meg az úton. – Á, ez semmiség, mink mindig erre járunk – nyugtatgatta a társaságot folyamatosan Pampalini.– De biztos, hogy erre??? – kardoskodott Ödön.– Biztos, biztos, csak nem ilyen kicsike kocsival szoktunk mink jönni!

Na erre a férfiak egy emberként tették fel a kérdést, hogy de hát mivel járnak maguk, és jött az obligát válasz, hogy hát az Uazzal.

István megint a fékbe taposott.– Ember, maga azon az útvonalon vezet minket végig, ahol Uazzal szoktak járni?! Az összkerékhajtású, meg erdőbe, terepre való járgány! Amiben mi ülünk az NEM UAZ!!!

Az utolsó két szót már üvöltötte. Pampalinit nem hatotta meg, csak kedélyesen mondta maga elé:– Ugyan, semmiség, mink is mindig erre járunk, gyerünk csak, gyerünk!

Végül nagy kínlódások árán végre eljutottak egy útnak kinéző földsávra, ami a rajta haladáskor már egész aszfaltos érzést nyújtott. – Megjöttünk! – lelkesítette a csapatot Pampalini.

Leparkoltak egy furcsa épületegyüttes előtt. Pampalini kiszállt, és "mindjárt visszajövök" felkiáltással egy szempillantás alatt eltűnt a szemük elől.

Vártak. Sokáig és türelmesen, de Pamplini fél óra elteltével sem akart előkeveredni, ezért úgy döntöttek, megkeresik. 

Három épület rejtőzött egymás mellett a fák árnyékában. Egy kétszintes, pisztáciazöld beütésű nagyobb, egy alacsonyabb, melynek csak az ereszcsatornája látszott ki a kerítéstől, és egy harmadik, mely kicsit távolabb volt, és ahová az úton lehetett csak eljutni. 

Ez utóbbi lehetőségét, mármint, hogy Pamaplini ott rejtőzik, elvetették, mert azt mindenképp látniuk kellett volna, ha oda somfordál.

Közös döntés alapján Ödön a nagy ház ajtaja elé állt, és bekopogott.

Folyt. köv.

Ég és föld urai II.

Várt egy darabig, de nem történt semmi, így aztán Ödön kopogott még egyszer. Meg még várt egy kicsit. Nem történt semmi. Eközben a többiek a másik épületet próbálták feltérképezni gyakorlatilag teljesen sikertelenül, mert az épület tervezője minden bizonnyal korábban erődépítésben szerzett nagyon komoly gyakorlatot.

Kevesebb, mint öt perc alatt már mindhárman ott tolongtak Ödön háta mögött, és vártak türelmesen, mert Ödön is várt türelmesen.

Még kétszer kopogtak együtt. Végül István megtudakolta, hogy mégis miért állnak olyan elszántan az ajtó előtt.– Mert érzem, hogy itt van valaki – felelte egyszerűen Ödön.– Úgy érted, hogy harmadik érzékeddel fogod egy másik humanoid jelét?– Úgy értem, valaki hagymát dinsztelt és most dobott rá babérlevelet, paprikát, paradicsomot és némi zöldséget.– És ezt te itt, a csukott ajtó rossz oldaláról megmondod? – húzta fel szemöldökét Ede.

Felsőbbrendűségének biztos tudatában csak annyit válaszolt a válla fölött:– Igen, van benne vagy húsz év gyakorlatom. Mást se szagoltam minden este, csak a különböző menüket. ÉN ÉRTEM A SZAKMÁM, nem úgy mint mások! – és már fordult is az ajtó elé, és nem mozdult, mint egy jól idomított vizsla.

Még álltak volna egy darabig, de egyszer csak Magduska előre dőlt, lenyomta a kilincset és kinyitotta az ajtót.

A férfiak egymásra néztek. Ez egyikőjüknek sem jutott eszébe.

Szép sorban bevonultak. Bent elég sötét volt. Halkan szólt a csikidám.– LGT – szólalt meg lekicsinylő hangnemben Ede.– Ez ugyan nem, ez R-Go, nem hallod a háttérben, ahogy a gidák nyomják a csikidámot? – javította ki István, és már énekelte is halkan:

Mit szólsz, milyen az életAz fontos, az fontos, az a fontos, hogy élek.Pardon, ha rosszat mondok,Csak a fejem, csak a fejem, csak a fejem ... kongott.Je – je, je – jeje, jeje – jejeje – je.Je – je, je – jeje, jeje – jejeje – je.

Mindannyian István felé fordultak. Döbbenten. A fene se gondolta volna róla, hogy kívülről fújja a csikidámot.

Magduska gyakorlatias nő lévén – és mert már egyszer végigszenvedett egy rettenetes nagytakarítást – alaposan körülnézett. A bejárattól pár lépés távolságra hatszemélyes boxok voltak kialakítva, három oldalon. A két ablak felőli oldalon három-három, a rövidebbik oldalon kettő, azzal szemben pedig egy termetes bárpult, mely benyúlt egészen a terem közepéig. Elég sötét volt benn, köszönhetően az épületet körülvevő hatalmas fáknak, így Magduska csak annyit tudott megállapítani, hogy nem ez a legtisztább vendéglátóhely, amit életében látott, és lássuk be, ez valóban így volt. 

A bejárat melletti ablakokon valaha fehérnek gyártott, mára már eléggé beszürkült csipkefüggönyök zárták ki az egyébként is kevéske fényt. Az ablak és a függöny között évszázados, már megszilárdult pókhálóban, négy-öt pók és tucatnyi egyéb, valaha röpképes élőlény teteme várt a lassú elporladásra. Erre a meglehetősen dohos levegő miatt nagyon kevés volt az esélyük.

Magduska enyhe undorral fordult el. 

A bárpulton poharak sokasága várakozott bevetésre, bár jobban megnézve, inkább arra várhattak, hogy a szerelő végre beépítse a mosogatógépet, és nyolcvan fokon végre megtisztuljanak. 

Magduska megérezte, hogy bár ő maga sem egy házitündér, az itt élő ember avagy emberek még az ő legrosszabb lelkiállapotát is alulmúlják.

Tekintetével továbbhaladt a rövidebbik oldal irányában, majd megakadt egy nyugodt és nagyon enyhe mosollyal tarkított arcon. Az arc őt nézte. Nem szólt, csak kedvesen mosolygott és várt. Magduska rádöbbent, hogy egy ismeretlennel méregetik egymást, így reflexből felsikított.

Mindenki ránézett, és végre az idegen is megszólalt.– Elnézését kell kérnem, ha udvariatlanul megijesztettem. – és ezzel bocsánatkérően megbillentette fejét.

Egy talpig úriember állt előttük. És ez már a csokornyakkendőjéből is azonnal látható lett volna. 

Elcsodálkoztak a négyek. Nem sűrűn látni az erdő közepén csokornyakkendős úriembert. Mintha Vanek úr elevenedett volna meg. Fekete nadrágot viselt, hozzá fehér zoknit és fekete lakkcipőt. Hosszúujjú ingére szürke mellényt vett fel, melyhez sötétzöld csokornyakkendőt kötött. Mondjuk jobban illett volna hozzá egy darab Vizi E. Szilveszter kollekciójából.

Szürkés haját korosodó férfi módjára elkoptatta a feje tetején, így az alsóbb régiókban megmaradtakat kellően hosszúra hagyta, hogy mindenki láthassa, volt itt, csak elfogyott. Arca barátságos, nyugodt, kiegyensúlyozott személyiség látszatát nyújtotta, szürke szemét jól kiemelte a mellény.

Állt és várt. Nem érzete szükségét, hogy holmi kérdésekkel zavarja a frissen érkezett kompánia lelki békéjét. 

A kompánia is állt és várt, mert nem akarták holmi kérdésekkel megzavarni ezt a pár perces úri varázslatot.

Aztán végül Vanek úr megmozdult, és mosolygó fejét enyhén balra biccentette. – Talán meg szeretnék tekinteni a szobákat?

A kérdés okán felvetett zavarukban, kiesett a szájukon egy persze, de közben csak néztek nagyon egymásra.

Vanek úr egyenes háttal és kimért léptekkel ment előttük, miközben a nevezetességeket sorolta: – Ez volt itt az étkező, de ezt már bizonyára Önök is tudják. Itt szolgáljuk fel a reggelit, kérés esetén az ebédet és vacsorát. Rugalmasak vagyunk, ha kellően informálnak igényeikről.– Sokan dolgoznak itt? – érdeklődött szakmai ártalomból Ödön.– Csak én – mosolygott vissza úriemberesen Vanek. – Ez itt a társalgónk, a kandallóba azonnal be tudunk gyújtani, ez esetben a kandalló kéménye fűti a lépcsőfeljárót. Összesen nyolc szobánk van, mindegyik fürdőszobával és egyedi hangulattal felszerelve. Nincs két egyforma szoba – kuncogott magában – és mivel jelenleg nincs sok vendégünk, választhatnak kedvükre. – és ezzel a negyedik lépcsőfokról visszanézett a társaságra, hogy lássa, értékelik-e kellően ezen irányú lehetőségeiket.

A négyek közül egyedül Magduska volt még delíriumos állapotban, és nézte kitartóan Vanek urat, így nevezett akár úgy is vehette, hogy nagyra értékelik felajánlását.

A felső szintre érve a társaság megdöbbent. A hosszú folyosón sorakozó ajtók mindegyike tükörrel volt bevonva. 

Vanek úr termetes kulcscsomót vett elő zsebéből, és kinyitotta az első ajtót. Belépett.– Ez itt a Marilyn szobánk. – mutatott körbe egy tulajdonos büszkeségével.

A négyek körülnéztek, és nem akartak hinni a szemüknek. Mindannyian úgy érezték, hogy visszaestek az időben, és a középiskolai kézműves foglalkozás órán vannak, ahol egy hete megkapták a feladatot, hogy fessék át a nagymama bútorát, és mivel mindenki a lehető legkevesebb időt fordította a feladatra, csak lekenték vastag ecsettel az éppen kezük ügyébe akadó festékkel a kilátszó részeket. És ez lett belőle. Egy tizenéves gyerek gyatra munkája. 

Az ajtó melletti szekrény osztott ajtaja három színben pompázott. Sárga, hupirózsaszín és fehér. Ez önmagában megállta volna helyét egy hároméves színmániás kislány szobájában, de a fehér-rózsaszín csíkos tapéta mellett meglehetősen furcsa látványt adott. A falon a hetvenes évek visszafogottabbak közé tartozó, erotikusnak kikiáltott kép függött. Arany keretben. Mert az passzol a sárga szekrényajtóelemhez. 

Vanek úr büszkén hordozta végig tekintetét az eklektikus szobán. 

Az ágyak valaha egy törpe birtokában lehettek, mert mai szemmel nézve rövidek és alacsonyak is voltak, bár lehet, hogy egy gyerektábor leselejtezésén szerezték jó áron. Összesen három ágy volt a szobában harmonikusan elrendezve. Az ágyak meg voltak vetve, az ágynemű harmonizált a falak fehér-rózsaszín leosztásával, és szintén fehér-rózsaszín csíkosak voltak. Az kutyaól ablakból a parkolóban várakozó autójukat látták.

Vanek úr várt, és igyekezett úgy tenni, mint aki már megszokta az elismerő szavak áradatát.– Nagyon hangulatos – préselte ki magából nagy nehezen Magduska.– Akkor mehetünk tovább a következőbe? – és már ment is előre, mielőtt komoly tiltakozást nyújthattak volna be.

A következő szoba kék-fehér színben pompázott. A szekrényt a bukott tanulók festették halvány kékre, a falon arany keretben néger férfi járt a fehér lenge ruhás nő kedvében, és a bútort itt is a törpéknek készítették. Az ágynemű kék-fehér csíkos.

Vanek úr megjegyzésre sem várva emelt fővel nézett ki az ablakon, szája sarkában laza mosoly bujkált. Talán a kép tetszett neki. Talán csak a kép.– Nos – fordult a négyekhez – akkor hány éjszakára maradnak?

Ekkor végre magukhoz tértek, és Ede, mint rangidős elmondta, jövetelük valódi okát. Kicsit hosszúra nyúlt, és kellemetlen volt, hogy szemmagasságban az a fránya kép volt, de azért összeszedettre sikerült a történet.– És most a vadászt keressük, mert szőrén szálán eltűnt.

Érdekes az ember lélektana. Adott négy ember, aki sártengeren, halálfélelmen át kering egy részeg vadásszal, és mikor a lehetőség előáll, hogy egy független, szolid úriembertől valós útbaigazítást kérjenek, mert hiszen közlekedési eszközük van, amivel messzi mehetnek, ezt nem teszik, sőt, mindez eszükbe sem jut, csak keresik problémájuk okozóját. Így aztán Vanek úr kissé csalódottan lekísérte őket az ajtóhoz, a legtávolabbi épület felé mutatott és megadta az utasítást is, miszerint a hátsó ajtó van nyitva, és kinyitotta előttük az ajtót.– Szeretettel visszavárom Önöket egyszer, ha erre van kedvük kirándulni. Nagyon szép ez az erdő, az egyik legszebb! – és ezzel az úriember visszavonult.

Ég és Föld urai III

Merészen, az imént látott képvilágtól kicsit szédülten követték Vanek úr utasításit, és hamarosan meg is találták a nevezett hátsó ajtót, és bizony minden szándékuk meg is volt, hogy belépjenek. Ede keze a kilincsen, és már mozdulnának, mikor nyílik belülről az ajtó, és egy meglehetősen kócos, pecsétes öltözetű, zilált, ám felismerhetően vadász állt elébük.– Áhh, na végre. Azt hittük már nem is jönnek! Azonnal meg kell kezdeniük a munkát. Legnagyobb sajnálatunkra a Lajos kijelentette, hogy majd ő összedobja a vacsorát, de eddig nem haladunk valami jól. Erre, erre jöjjenek – én már húzta is be kezeiknél fogva őket az ismeretlen épület belsejébe.– Elnézést kérünk – kezdett bele Ede, de be már nem fejezhette, hogy miért is, mert az ismeretlen vadász belélőtte a szót.– Késtetek, semmi gond. Ha jól értékelem a helyzetet, Ön lesz a pincér...Ede alaposan megdöbbent, de kötelességének érezte válszolni.– Természetesen, már több, mint tíz éve a szakmában vagyok. – és a végére már olyan büszkeség csengett a hangjában, mintha azt mondata volna, hogy a Fehér Házban szolgálta fel az ünnepi ebédeket minden vasárnap.– Helyes, helyes.... oh, párdon, engem Zavarosnak hívnak, de maguk csak mondják, hogy Fővadász úr. Emitt a konyha, az étkező itt nyílik közvetlenül jobbra, a társaság pedig a bemelegítést a trófeateremben tartja jelenleg is. Mint már mondottam volt, az étel már nagyjából kész. Nem tudok felelősséget vállalni a Lajos eddigi ügyködéséért, bár az tény, hogy a szakmájához nagyon ért, akkor meg ez miért ne menne neki.

Magduskában felrémlett, hogy a nagyanyja szerint minden hentes egyben szakács is, vagy legalábbis húsételt jól főz, ezért megkérdezte.– Netán a Lajos hentes?– Ááá, lakatos, de ha az megy neki, ez se lehet olyan rossz, nem?

Ezek négyen összenéztek, nagy levegőt vettek és beléptek a konyhába. Kellően tágas és jól felszerelt helység tárult eléjük. A padló nagyméretű csempével volt burkolva, a berendezések krómosan ragyogtak. A konyha bal oldalán végig szekrények rejtőztek, mint később kiderült, volt közöttük két hűtő és egy fagyasztó is. A helység közepét foglalta el a hatalmas hatégőfejes tűzhely, egy 50 literes beépített üsttel és három sütővel. Mellette kerekes előkészítő asztal, a jobb falon három óriási mosogató és egy gyorsmosogatógép. A főzőhely fölött kürtős elszívó, melyről merőkanalak és serpenyők lógtak alá.– Bökjetek meg, álmodom – suttogta a fiúknak Magduska.

Míg ők az álmékodással voltak elfoglalva, Zavaros Fővadász megpróbálta Lajost kimozdítani a helyéről, de ez láthatóan nehezen ment neki, tekintve, hogy a drága jó Lajos alig állt a lábán. Nagy valószínűséggel a lelket és a lelkesedést benne csak az addig elfogyasztot magas alkoholtartalmú ital tartotta. A fővadásznak végül is elég volt csak annyit mondania, hogy az igazi, férfihoz méltó ital csak a trófeateremben van, és ezzel a drága jó Lajost meglehetősen nagy sebességre kapcsolta.

Magukra maradtak egy álomkonyhában, melyben meglehetősen furcsa illatok terjengtek. A hatalmas tűzhelyen szinte minden égőn főtt valami. Sorban emelgették fel a fedőket. Nem mindet ismerték meg, még Ödön sem, pedig neki van már jó tíz év szakmai gyakorlata.– Nem tudom, ez talán bableves......ez itten valami szarvaspörkölt lehet......... szerintem ez a mosogatóvíz, biztos feltették melegedni......– Áhhh – kiáltott közbe Magduska – ez biztos teavíz – és boldog mosolyra húzta a száját.A három férfi összenézett. Ember nem látott még vadászokat teát inni.– Tésztafőzéshez lesz az a víz – próbálkozott Ödön.– Drágám, ne csacsiskodj! Ez nem lehet tésztafőző víz, annyi szarvashoz kéne vagy 3 kiló tészta, ez meg itt maximum 2 liter víz.– Ebben van igazság – vetette fel István, majd kétkedően hozzátette – de akkor mi most mégis mi a fenét csinálunk itt?Ekkorra már Ödönben és Magduskában fölforrt a víz és a tettvágy, így szinte egyszerre vágták rá:– Ünnepi vacsorát a vadászok tiszteletére!És Magduska már osztotta is a szerepeket:– Ödön és Pista, ti terítsetek meg az étkezőben, mi meg Edével elkészítjük a csodálatos vacsorát.

Pista mondta volna, ha hagyják szóhoz jutni, hogy ugyan miféle vacsorát fognak főzni, ha azt sem tudják, hogy mi a menü, de aztán jobbnak látta meg sem szólalni. Ha egy nő főzni akar, akkor főzni is fog.– Akkor kezdjük is a levessel – fordult Magduska Edéhez. – Nézzük meg meddig jutott a Drága Jó Lajos, a lakatosok kincse.

Ede óvatosan felhajtotta a fedőt az óriási kondérról. Azonnal furcsa illat töltötte meg a levegőt. Összenéztek.– Hát kinézetre tényleg bableves, de valami furcsa egy bableves – vakarta meg a fejét Ede.Magduska merőkanalat ragadott és megkavarta az ételt.– Nincs ezzel semmi gond. Nem mondom, kicsit kevés benne a bab, de van benne cserébe bőségesen hús, répa is, már csak a galuskát kell beleszaggatni.

Ezzel a baloldali szekrényekhez lépett és elkezdte feltérképezni tartalmukat. Hamarosan meg is találta a lisztet, tálat, a hűtőben pedig a tojást.– Majd meglátod, olyan vacsora lesz, hogy kezük, lábuk megnyalják utánna – viccelődött.– Hááát nem tudom – aggodalmaskodott Ede – ebben a levesben valami furcsa! – És csak állt ott és kavargatta a levest.

Magduska elkészült a galuskával, megtalálta a szaggatót is és szépen beleszaggatta a levesbe.– Így..... és akkor most megvárjuk míg felfő, és akkor megkóstoljuk, hogy elég sós-e.

Közben, mint a rutinos szakácsok, megkavargatta a szarvaspörköltet, lejjebb vette a teavíz lángját és bekukkantott a sütőbe is, ahol legnagyobb melepetésére kiolvadófélben lévő réteseket talált, így a sütőt is begyújtotta 180 fokra.

A dolgok egész jól haladtak. Ödön kukkantott be.– És azt azért megmondanátok, hogy hány személyre terítsünk?– Ne légy rutintalan – osztotta ki Maguska – hát ahány szék van, mindegyikhez tegyetek terítéket.

Ödön szó nélkül kifordult és tájékoztatta az Istvánt, hogy akkor ötven főre terítenek.

A leves közben elkészült. Óvatosan kiszedtek egy merőkanállal – ami akkora volt, hogy egy merítésre félig lett a tál – és megkóstolták.– Hát, sósnak éppen elég sós – dörmögte elborzadva Ede – de mi a fene ilyen furcsa ebben?

Magduska csak a fülét vakarta.– Nem tudom, nem tudom, de valami tényleg nem jó! – és közben forogtak a gondolatai és mindeközben akaratlanul is körülnézett. Megakadt a szeme a kukán. Azon belül is, a szemét tetején trónoló hat üres sós mogyoró dobozon. Odalépett.– Te Ede, szerinted mindek kellett ezeknek hat doboz sósmogyoró? Ráadásul összesen három kiló sós mogyoró?Edében szörnyű gyanú ébredt. Újra megkóstolta a levest.– A drága jó betintázott Lajos bab helyett sós mogyorót tett a levesbe!!!– Uramatyám!!!! Most akkor mit csináljunk? Mi megy a sós mogyoróhoz? Sör vagy a bor? – komolyodott el Magduska.– Hát ezt meg hogy érted?– Mivel öntsük fel a levest, hogy elnyomjuk a mogyoró ízt? Sörrel vagy borral?Ede azt hitte, rosszul hall.– Szerintem elég csapást mért már a levesre a Lajos, ne akard még te is kivégezni. Ha a Lajos olyan jó munkát végez a trófeateremben, mint itt, akkor a társaság már eléggé tintás, nem fogják észrevenni, hogy mogyorót tolunk az orruk alá.– Azt hiszem igazad van – józanodott ki Maguska is a pánikból. – Szerinted mi van a többivel?

Így aztán nagyon óvatosan, vigyázva ép ízlelőbimbóikra, egy kanállal végigkóstolták a rotyogó meglepetéseket. Még a vizet is, hátha nem is víz. 

A szarvaspörkölt egész jó volt, csak bors helyett szegfűszeget tett bele Lajos, így kicsit megnyomta a szarvas ízét, a furcsa lé, felhigított tej volt, minden valószínűség szerint vaníliasodó lett volna a rétesekhez, a forrásban lévő víz pedig forrásban lévő víz volt.– Akkor csináljuk meg a köretet a pörkölthöz! – csapta össze a kezét Magduska.

Tésztát se égen, se földön nem találtak a konyhában, ellenben volt ott kukoricadara, így puliszkát gyártottak, amihez pont jó volt a forrásban lévő víz. A tejet megfelelzték és cukrozott puddinggal elkeverték. A sütőben már egész szép színe volt a rétesnek, mikor visszatért Ödön és Pista, hogy a terítés kész.

Épp mesélni kezdték volna, milyen terrorcselekményt hajtott végre a bablevessel a Lajos, mikor betoppant a Zavaros. Körülnézett. Megállapította, hogy minden rendben és megköszönte munkájukat.– Megállapodásunk értelmében a fizetségüket Lajos fiától kapják neg, csak menjenek ki és induljanak el balra. Kicsi Lajos a rét közepén várja majd magukat. Mindent köszönnük – azzal sorban, bőszen megrázta kezüket és kiengedte őket az ajtón.

Kint a hidegben rádöbbentek, hogy még a kabátjaik sincsenek rajtuk, ám ekkor megjelent az ajóban az éppen csak lábán álló Lajos, karján a kabátokkal:– Eeeket ne hajják itten, mer eek képesek még a neccet is felzabáááni, ha íhesek – és azzal nemes egyszerűséggel maga elé ejtette a kabátokat. Hátratántorodott és elvágodott. Az ajtó lassan záródott, míg meg nem akadt a lábában.– Segítsünk? – nezett a többiekre Ödön.– Jobb szeretném, ha nem várnánk meg, míg valaki felszolgálja nekik az első fogást – nézett a többiekre sokat sejtetően Ede, így aztán a mutatott irányba indultak.

Hátuk mögül a részeg seregek semmivel össze nem téveszthető hangjait hallották. Dajdajozás, edényzúzás, némi üvöltözéssel vegyítve.– Na, nézzük meg a drága jó kis Lajost.

Ahogy kiértek a fák takarásából, megdöbbentő kép tárult éléjük. A rét közepén egy hőlégballon állt, rajta a felségjel HA-001, nemzetiszín zászló és minden ami kell. A kosár mellett egy férfi térdepelt. Amikor közelebb értek, felállt, kezét köszönésképpen a sapkájához emelte és azt mondta:– Ha még tíz percet késnek, lemondom az utat. Nem szeretek túl későn indulni, mert sohasem lehet tudni, mikor és hol érünk célba.

Furcsa egy mondta volt ez, hisz az ember nem indul úgy célba, hogy nem tudja hová megy, kivéve nőket bevásárlás idején, de ez most nyilvánvalóan nem az a szituáció.– Kovács Lajos tiszteletükre, én leszek a kapitányuk, Önök pedig a segédeim. Ebben az utazásban kötelesek nekem engedelmeskedni, bármilyen furcsának tetsző dolgot is mondanék. Megértették?

Egyöntetűen bólintottak, majd Ede előrelépett, hogy tisztázza a helyzetet, de nyújtott kezét nem köszönésnek fogadták, hanem támasznak, és azonnal belendítették a kosárba. A többiek, elfogadván e hihetetlen nap, hihetetlen eseményeit sorban bemásztak. Legvégül a kapitány foglalta el helyét, még nagyobb gázt adott, majd kalapját meglengetve búcsúzott:– Isten veled földanya, segíts mindet Szelek Anyja!Ödön kezébe temette arcát.– Istenem, vajon ő is úgy betintázott már, mint a drága jó apuka?

